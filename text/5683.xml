<document>
	<meta>
		<title>خطوط بنام رئیس احمد جعفری: ۲۵</title>
		<author>
			<name>سعید احمد اکبر آبادی</name>
		</author>
		<original-publication-year>1961</original-publication-year>
		<publication>
			<name>Bunyad, Volume 9</name>
			<year>2018</year>
			<city>Lahore</city>
			<link>https://bunyad.lums.edu.pk/website/journal/vol/5f960116cb2ca/page</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>۷۸۶</p>
			<annotation lang="en"><p>Dean Faculty of Theology</p></annotation>
			<annotation lang="en"><p>Muslim University Aligarh</p></annotation>
			<p>مورخہ، ۱۲ جنوری ۱۹۶۱ء</p>
			<p>برادرِ محترم و مکرم۔ السلام علیکم</p>
			<p>مدت کے بعد آپ کا خط اچانک ملا، بس گویا</p>
			<blockquote>
				<verse>
					ایک پتھر ایسا سینہ پہ مارا کہ ہائے ہائے
				</verse>
			</blockquote>
			<p>آپ نے بڑا ستم کیا کہ دلی تک آئے اور مجھ کو خبر تک نہ کی، ورنہ علی گڑھ سے دلی کتنی دور ہے؟ میں ”ہمہ شوق“ حاضر ہوتا اور ”ہمہ حرماں“ ہو کر واپس نہ آتا۔ آپ سے اور عزیزہ شکیلہ سے ملنے اور دیکھنے کو جی کس قدر ترستا ہے، لکھنے کی بات نہیں ہے۔ اس مرتبہ گرما کی تعطیلات میں ادھر آنے کا ارادہ کر رہا ہوں۔ آیا تو ضرورملوں گا۔ جب آپ کراچی میں تھے، میں نے آپ کو خط لکھا تھا، مگر جواب نہیں آیا۔ معلوم نہیں خط آپ کو ملا بھی یا نہیں؟</p>
			<p>بد قسمتی سے اگرچہ تقسیم کے بعد سے آپ سے ملاقات نہیں ہوئی لیکن ہر شناسا سے جو ادھر سے آتا ہے آپ کی خیریت اور حالات برابر معلوم کرتا رہتا ہوں۔ اب اس سے بڑی تشویش ہوئی کہ آپ دل کے مریض ہیں اور دو مرتبہ حملہ ہو چکا ہے۔ آپ نے کام کرنے کی بھی تو حد کر دی ہے۔ اچھے اچھے مشاق برسوں میں جتنا لکھ سکتے ہیں، آپ ہفتوں میں لکھ کر پھینک دیتے ہیں۔ کچھ ٹھکانا ہے تیز رفتاری کا! جو زیادہ تیز چلتے ہیں وہ جلدی ہی ہانپنے لگتے ہیں، اس لیے اپنے اوپر رحم کیجیے اور شیخ سعدی کی نصیحت آہستہ خرام پر عمل فرمائیں۔</p>
			<p>گھر میں اور سب بچے بچیاں سلام کہتی ہیں۔ اپنی خیریت سے فوراً مطلع فرمائیں، ورنہ تشویش رہے گی۔ والسلام</p>
			<p>مخلص</p>
			<p>سعید احمد اکبر آبادی</p>
		</section>
	</body>
</document>