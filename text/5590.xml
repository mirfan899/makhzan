<document>
	<meta>
		<title>مکتوباتِ مسعود عالم ندوی: ۳</title>
		<author>
			<name>مسعود عالم ندوی</name>
		</author>
		<original-publication-year>1946</original-publication-year>
		<publication>
			<name>Bunyad, Volume 7</name>
			<year>2016</year>
			<city>Lahore</city>
			<link>https://gcll.lums.edu.pk/research-publications/bunyad-v-07-2016</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>No</contains-non-urdu-languages>
	</meta>
    <body>
		<section>
			<p>بسم اللہ الرحمٰن الرحیم</p>
			<p>دارالعروبۃ، جالندھر شہر</p>
			<p>۱۳؍۱۱؍۶۵ [۱۳] ھ</p>
			<p>مکرمی و محترمی! السّلام علیکم ورحمۃ اللہ وبرکاتہٗ</p>
			<p>عنایت نامہ مؤرخہ۴ اکتوبر عزت افزائی کا باعث ہوا، بغیر کسی رسمی تمہید کے جواب نمبروار عرض ہے:</p>
			<list>
                <li>(۱)	اچھا تو یہی ہوتا کہ لاہور میں آپ سے گفتگو ہوتی۔ لیکن سردست میرے لیے سفر کرنا بہت مشکل ہے۔ گو تین چار دنوں سے آرام ہے پھر بھی ضعف حد سے زیادہ ہے۔ اب آپ کو اختیار حاصل ہے، خواہ وقت نکال کر مفصل تنقید تحریر فرمادیں یا ملاقات پر اس کو ملتوی رکھیں اور اگر آپ جالندھر تشریف لاسکتے تو کیا بات تھی۔ مجھے معلوم ہوا ہے کہ آپ کا وطن بھی اسی نواح میں ہے۔</li>
                <li>(۲)	اعلام نامہ اور مثنوی شہر آشوب اسی لفافے میں حاضر خدمت ہیں۔</li>
				<li>
					<p>(۳)	راونشا کا ”میمورنڈم“ مولوی احمد اللہ صاحب کے مقدمے کی روداد کے ساتھ ہے۔ ڈاکٹر عظیم الدین صاحب اس معاملے میں بہت بخیل واقع ہوئے ہیں۔ ان کا پتا درج ذیل ہے:</p>
					<p>ڈاکٹر سیدعظیم الدین احمد، خواجہ کلاں، پٹنہ سٹی۔</p>
					<p>سید عبدالعزیز صاحب بارایٹ لا بہت بااثر آدمی تھے۔ اب بے چارے کی ہوا اکھڑ چکی ہے، اور اہل دنیا عام طور پر صرف اقتدار کو مانتے ہیں پھر بھی ہمیں توقع ہے کہ اگر سید عبدالعزیز صاحب نے تحریک کی تو ڈاکٹرکک صاحب مان جائیں گے۔</p>
				</li>
                <li>(۴)	وہابی ٹرائل پٹنہ میں ۱۸۷۱ء کے مقدمۂ سازش کی روداد ہے اور مقدماتِ سازش کی تمام رپورٹوں میں سب سے اہم دستاویز ہے۔</li>
                <li>(۵)	سید نجیب اشرف صاحب کا پتہ درج ذیل ہے:</li>
			</list>
			<p>اسماعیل کالج، جوگیشوری، بمبئی</p>
			<p>نجیب بھائی بہت خلیق اور بے مثال آدمی ہیں۔ ضرور کوئی سبیل نکال دیں گے۔</p>
			<p>آخر میں اپنی پہلی گزارش کا پھر اعادہ کرتا ہوں۔ براہ کرم اپنی مفصل رائے سے جلد از جلد مطلع کرنے کی کوشش فرمائیں۔</p>
			<p>امید کہ مزاج گرامی بخیر ہوگا۔</p>
			<p>والسّلام</p>
			<p>عاجز</p>
			<p>مسعود عالم ندوی</p>
			<p>بقلم: سید محمد قطبی عاجز</p>
		</section>    
    </body>
</document>