<document>
	<meta>
		<title>مکاتیب سید سلیمان ندوی</title>
		<author>
			<name>محمد حمزہ فاروقی</name>
		</author>
		<publication>
			<name>Bunyad, Volume 5</name>
			<year>2014</year>
			<city>Lahore</city>
			<link>https://gcll.lums.edu.pk/research-publications/bunyad-v-05-2014</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<heading>تعارف</heading>
			<p>زیرِ نظر مجموعۂ مکاتیب مولاناسید سلیمان ندوی (۱۸۸۴ئ۔ ۱۹۵۳ئ) کاہے جو انھوں نے ۱۹۲۱ئ۔ ۱۹۴۳ء کے عرصے میں منشی محمد امین زبیری (۱۸۷۲ئ۔ ۱۹۵۸ئ) کو لکھے تھے۔ منشی صاحب ریاست بھوپال کے شعبۂ تاریخ کے مہتمم تھے اور انھوں نے سیرتِ نبوی کی تدوین کے لیے والیۂ بھوپال سلطان جہاں بیگم سے، مولانا شبلی کے نام ڈھائی سو روپے ماہوار وظیفہ جاری کرنے کی سفارش کی تھی۔ والیہ صاحبہ نے ۱۹۱۲ء میں یہ وظیفہ دو سال کے لیے منظور کیا تھا لیکن بعد میں اس کی توسیع ہوتی رہی۔ مولاناشبلی کے انتقال کے بعد ۲۹ نومبر ۱۹۱۴ء کو مولانا سید سلیمان ندوی اور مولانا حمید الدین فراہی والیۂ بھوپال سے ملے۔ ان حضرات کی درخواست پر یہ وظیفہ دارالمصنفین اعظم گڑھ کے نام منتقل ہوگیاتھا۔ مولانا حمید الدین فراہی حیدرآباد دکن جاکر نواب عمادالملک سید حسین بلگرامی سے ملے اور نواب صاحب کی سفارش پر مولانا شبلی کو سیرت کی تدوین کے لیے نظام دکن کے دربار سے تین سو روپے ماہوار ملتے تھے وہ مولانا کے انتقال کے بعد بطور امداد دارالمصنفین کو ملنے لگے۔ خود نواب عماد الملک سو روپے سالانہ دارالمصنفین کو دیتے تھے۔</p>
			<p>دارالمصنفین اعظم گڑھ کے لیے زمین اور بنیادی ضرورتوں کی عمارت کا انتظام مولانا شبلی زندگی کے آخری دور میں کر گئے۔ انھیں ایثار نفس علما اور رفقا کی جماعت مل گئی تھی جو ان کے انتقال کے بعد نہ صرف سیرت النبی کی تکمیل کرتے بلکہ دارالمصنفین کی تشکیل و تعمیر کا مشن بھی جاری رکھتے۔ دارالمصنفین کا پہلا جلسہ ۲۵ مئی ۱۹۱۵ء کو منعقد ہوا تھا اور ۴ جولائی ۱۹۱۵ء کو اس ادارے کی رجسٹری ہوئی۔ ابتدائی نقشے کے مطابق اس ادارے میں دارالتصنیف، دارالاشاعت، دارالکتابت، پریس اور ایک علمی رسالے کا اجرا شامل تھا۔</p>
			<p>ان حضرات کی مشترکہ کاوشوں کا پہلا پھل مکاتیبِ شبلی (حصہ اول) کی صورت میں ۱۹۱۶ء میں ظاہر ہوا۔ سید سلیمان ندوی نے پوناکے دکن کالج میں تدریسی فرائض کی انجام دہی کے دوران ۱۹۱۵ء میںارض القرآنمرتب کی تھی۔ ۱۹۱۶ء میں دارالمصنفین نے اسے مطبوعہ شکل میں پیش کیا۔</p>
			<p>دارالمصنفین کا پریس جون ۱۹۱۶ء میں نصب ہوا اور جولائی ۱۹۱۶ء میں ماہنامہ معارف کا اجرا ہوا۔ ۱۹۱۸ء میں سیرت النبی (جلد اول) شائع ہوئی اور سید سلیمان ندوی اسے لے کر والیۂ بھوپال کی خدمت میں حاضر ہوئے تھے۔ سید سلیمان ندوی دارالمصنفین کے روحِ رواں تھے اور اپنے ساتھیوں کے ساتھ مولانا شبلی کے مشن کی تکمیل کے لیے کوشاں رہے۔ ان کے منشی امین زبیری سے دوستانہ تعلقات تھے۔ منشی صاحب ۱۹۳۱ء تک ریاست بھوپال کے شعبۂ تاریخ کے مہتمم رہے تھے اور اس حیثیت سے دارالمصنفین کی امداد کے نگران تھے۔ اس کے بعد آپ علی گڑھ یونی ورسٹی کی انتظامیہ سے وابستہ ہوگئے۔ سید صاحب کے بیشتر خطوط منشی صاحب کے دورِ بھوپال سے تعلق رکھتے تھے۔ علی گڑھ کے دور میں منشی صاحب یونی ورسٹی کی سیاست اور مقامی جھگڑوں میں ملوث ہوگئے تو انھوں نے سید صاحب کو بھی ان میں الجھانا چاہا لیکن آپ نے اس آلودگی سے اپنا دامن بچایا۔</p>
			<p>علی گڑھ کے دور میں سید سلیمان ندوی مقالاتِ شبلیاورحیاتِ شبلی مرتب کررہے تھے، اس وقت آپ نے منشی صاحب سے مدد لی اور مولانا شبلی کے متعلق معلومات جمع کیں۔ ان حضرات کے باہمی مراسم کا عالم یہ تھا کہ خطوں میں نجی معاملات بھی آجاتے۔ مثلاً شادیوں کا تذکرہ، سید صاحب کے بیٹے اور داماد کی ملازمتوں کے سلسلے میں منشی صاحب کے مراسم سے فائدہ اُٹھایا۔</p>
			<p>سید صاحب کی حسِ مزاح اور مزاج کی شگفتگی کا اندازہ زیرِ نظر مجموعے سے ہوتا ہے۔ ان خطوں میں سید صاحب جہاں عبدالسلام ندوی کا ذکر فرماتے ہیں، ان کے قلم سے مزاحیہ انداز جھلکنے لگتا ہے۔ آپ جب منشی صاحب کو نکاحِ ثانی پر آمادہ کرتے ہیں تو خود کوبطورِ مثال پیش کرتے ہیں۔</p>
			<p>ایک خط میں سید صاحب نے فرقہ وارانہ فسادات کے دوران اپنے داماد اور بیٹی کے مصائب کا ذکر کیا ہے۔ ان خطوں میں سید صاحب کی حساس طبیعت اور اولاد سے محبت جھلکتی ہے۔</p>
			<p>سید صاحب کے کچھ خطوں میں منشی امین زبیری کے مرتب کردہ خطوط شبلی بنام عطیہ فیضی پر خفگی بھی جھلکتی ہے لیکن آپ نے منشی صاحب کی لغزشِ قلم کو نجی تعلقات پر اثر انداز نہ ہونے دیا۔</p>
			<p>محمد امین زبیری ۱۸۷۲ء میں مارہرہ میں پیدا ہوئے تھے۔ لڑکپن میں والد کے انتقال کی بنا پر تعلیم ادھوری رہی اور پرائمری اسکول میں تعلیم ترک کر کے تلاشِ روزگار شروع کر دی۔ اللہ نے ذہنِ رسا دیا اور مختلف درباروں اور اہم شخصیات تک رسائی کے مواقع دیے۔ ان میں بے پناہ خود اعتمادی تھی چنانچہ رسمی تعلیم کی کمی کو کبھی خاطر میں نہ لائے، اخبارات میں اختلافی موضوعات پر مضامین لکھے اور نام کمایا۔ اسی چکر میں نواب محسن الملک تک رسائی ہوئی اور ۲۳ روپے ماہوار پر ان کے ذاتی معاون بن گئے۔ ۱۹۰۷ء میں قسمت نے یاوری کی تو ریاست بھوپال میں ۴۰ روپے ماہوار پر وا لیۂ ریاست سلطان جہاں بیگم کے لٹریری اسسٹنٹ مقرر ہوئے۔ اس طرح خوشامد اور تصنیف و تالیف کی صلاحیتوں کے امتزاج سے مقام بلند حاصل کیا۔</p>
			<p>والیۂ بھوپال نے تعلیم نسواں کے فروغ کے لیے رسالہ ظل سلطانجاری کیا تو اس کا مدیر منشی امین زبیری کو مقرر کیا۔ منشی صاحب والیہ صاحبہ کی تصانیف کی نوک پلک درست کرتے تھے اور انعامات سے نوازے جاتے تھے۔ ۱۹۳۰ء میں بیگم سلطان جہاں انتقال کر گئیں تو منشی صاحب کی دال گلنی محال ہو گئی اور انھوں نے دو سو روپے ماہوار پنشن کے عوض ریٹائرمنٹ لے لی۔</p>
			<p>اس کے بعد آپ علی گڑھ چلے آئے۔ یہاں آنے کا ایک مقصد بیٹے اور بھتیجوںکی تعلیم کی نگرانی تھا لیکن اصل مقصد مقامی پالی ٹکس میں دراندازی تھا۔ یہاں انھوں نے ڈاکٹر ضیاء الدین کا ساتھ دیا اور مخالفین کا ناطقہ بند کیا۔ آزادی کے بعد آپ کراچی آگئے اور یہاں ۵ ستمبر ۱۹۵۸ء کو فوت ہو گئے۔</p>
			<p>زیرِ نظر خطوط کی تدوین میں زمانی ترتیب سے کام لیا گیا۔ ان خطوط کو دو ادوار میں تقسیم کیا جا سکتا ہے۔ پہلا دور ۱۹۲۱ء سے ۱۹۳۱ء تک پھیلا ہوا تھاجب منشی صاحب دربار بھوپال سے وابستہ تھے۔ دوسرا دور ۱۹۳۱ء سے ۱۹۴۳ء کا تھا جب منشی صاحب ترکِ مکانی کر کے علی گڑھ آگئے۔ سید سلیمان ندوی عموماً خطوط میں ہجری اور عیسوی تاریخیں دیتے تھے لیکن بعض خطوں پر صرف ہجری تاریخیں درج تھیں۔ قیاسی طور پر ان کے عیسوی سنین اور مہینے لکھ دیے گئے۔ اس کے علاوہ ضرورت کے مطابق حواشی بھی تحریر کیے گئے ہیں۔ مکاتیب کے متن میں قدیم املا کی پیروی کی گئی ہے لیکن مطبوعہ شکل میں قدیم کی بجائے جدید املا اختیار کیا گیا ہے۔</p>
			<p>زیرِ نظر مجموعہ ہاے خطوط منشی امین زبیری کے انتقال کے بعد ان کے صاحبزادے یامین زبیری نے انڈیا آفس لائبریری میں محفوظ کرائے تھے اور یہ ذخیرہ دو فائلوںمیں محفوظ ہے۔ حوالے درجِ ذیل ہیں:</p>
			<blockquote>
				<p><annotation lang="en">Oriental MS. 13515. British Library.</annotation></p>
				<p><annotation lang="en">Oriental MS. 13514. British Library.</annotation></p>
			</blockquote>
		</section>
		<section>
			<p>(۱)</p>
			<p>دارالمصنفین اعظم گڑھ</p>
			<p>مکرمی۔ السلام علیکم: ۔</p>
			<p>مولوی عبدالسلام صاحب مع کتابوں کے بخیریت تمام پہنچے۔ شکریہ۔ کتابیں اگر مفت ہیں تو کیا جلدیں بھی مفت ہیں؟ ان کی لاگت تو بہرحال کچھ نہ کچھ ہوگی، اس سے اطلاع دیجیے۔</p>
			<p>چند روزہوئے کہ نواب وقار الملک مرحوم کا ایک خط ملا جس کا تعلق ندوہ سے ہے، بھیجتا ہوں، نقل کے بعد واپس فرما دیجیے گا۔</p>
			<p>ایڈیٹر معارف کو معلوم ہوا ہے کہ خلافتِ راشدہ کے نام سے کوئی کتاب آپ کے ہاں چھپی ہے، بغرضِ تقریظ و تبصرہ اس کی دو کاپیاں بھیجیے۔</p>
			<p>آپ اپنے نکاحِ ثانی کی تاریخ و وقت سے مطلع فرمایئے کہ شریک ہو کر ”ثوابِ دارین“ حاصل کروں۔ میرے نکاحِ ثانی پر آپ کو آمادہ کرتے رہنے کا یہ منشا ہے کہ میرے جرمِ محبت کی یکتائی باقی نہ رہے، احباب میں سے کچھ اور لوگ بھی شریکِ جرم ہوں تاکہ مرگِ انبوہ کے جشن کا لطف آئے۔</p>
			<p>دفتری کے متعلق محمد امان صاحب سے میں نے جو پوچھا ہے اس کا جواب چاہیے۔</p>
			<p>والسلام</p>
			<p>سید سلیمان</p>
			<p>۱۹جمادی الثانیہ ۳۹ھ</p>
		</section>
		<section>
			<p>(۲)</p>
			<p>۷۸۶</p>
			<p>دارالمصنفین اعظم گڑھ</p>
			<p>جنابِ مکرم۔ دام لطفہٗ۔</p>
			<p>السلام علیکم: -مولوی عبدالسلام صاحب کے خط سے معلوم ہوا کہ آپ میرے کسی جوابِ خط کے منتظر ہیں۔ مجھے تو آپ کا کوئی خط ادھر نہیں ملا۔ روپیوں کی رسید آپ تک پہنچ گئی ہوگی۔ سیرتِ عائشہؓ کی مانگ اتنی ہورہی ہے کہ شاید اسی سال دوبارہ چھپوانی پڑے۔ دارالمصنفین آپ کی عنایتوں کا ہمیشہ شکر گزار رہا ہے۔ آپ اور مولوی مسعود علی صاحب کے درمیان کمیشنوں کا معاملہ نہایت دلچسپ ہے۔ وہ کہتے ہیں میں کمیشن دینے کو موجود ہوں بشرطیکہ کمیشن پانے کی رسید، منشی محمد امین صاحب، بیگم صاحبہ کی دستخطی بھیج دیں، ورنہ کیا معلوم اصل خریدار کو روپیہ پہنچ گیا یا نہیں، بعد کو معاملہ پیش ہو تو عدالت میں سند کیا پیش کی جائے گی؟</p>
			<p>مولوی عبدالسلام صاحب نہیں معلوم پیڈ پہنچے یا بیرنگ، آج کل تو ان کو ”بہو“ کا عشق ہے اور مجھ کو اور آپ کو بیوی کا۔ اب آپ استخارہ موقوف کیجیے اور یہ پڑھتے ہوئے نعم البدل کا انتخاب شروع کردیجیے۔</p>
			<blockquote>
				<p><annotation lang="fa">دل افگندیم بسم اللہ مجریہا ومرسٰہا</annotation></p>
			</blockquote>
			<p>برادرم محمد امان نے میری کتابوں کی بشوق جلد بندی کی ہے، اس کا شکریہ، مگر کتابوں کے انتظار میں کب تک دیدہ براہ رہے۔ مولوی عبدالسلام کہتے ہیںکہ وہ کتابیں مجلد ان کے میز پر ان کے سامنے رکھی ہوئی ہیں۔ بھلا ان کو یہ کیاحق ہے کہ پرائی بہو بیٹیوں کی کتابوں کو یوں بیٹھے گھورا کریں۔ صاحب! ان کو ریل کی ڈولی میں بٹھا کر یہاں روانہ کیجیے۔</p>
		</section>
		<section>
			<p>نواب وقار الملک کا کوئی خط یہاں کے کاغذات میں مجھ کو نہیں ملا۔ مولوی عبدالسلام صاحب نے ان کاغذات کو دیکھا بھالا ہے اور انھیں نے سوانح شبلیکے لیے ان کو کھنگالا ہے، انھیں سے پوچھیے، ندوہ کے متعلق ان کے کارنامے مجھ کو نہیں معلوم۔</p>
			<p>چند باتیں ہیں جو میں نے مولاناے مرحوم سے سنی ہیں اور یادہیں ان کو لکھتا ہوں۔</p>
			<list>
				<li>۱۔ مولاناے مرحوم ۱۹۰۴ء میں جب ندوہ میں آئے تو انھوں نے اپنے تمام دوستوں کو خط لکھا کہ میں اب ندوہ میں آگیا ہوں، اگر ندوہ کے سبب سے نہیں تو میری خاطر اس کی طرف توجہ کیجیے اور جو مالی امداد ممکن ہو اس سے دریغ نہ کیجیے۔ مولانانے مجھ سے فرمایا کہ آج مولوی مشتاق حسین صاحب کا خط میرے خط کے جواب میں آیا ہے جس میں وہ لکھتے ہیں کہ میری ماہوار آمدنی کا ہر سال بجٹ بن جاتا ہے، تمام مصارف اور مدات کے بعد دس بارہ ماہوار میرے حصے میں آتے ہیں۔ اگر اب آپ مجھ سے مالی امداد چاہتے ہیں تو انھیں دس بارہ روپیوں میں سے کچھ کاٹ کر بچانا پڑے گا۔ پھر فرمایا کہ ان کی آمدنی کا بڑا حصہ طالب علموں کے وظائف اور غریبوں اور بیوائوں کی مدد میں خرچ ہوجاتاہے، شاید ۶۰۰ سالانہ پنشن ہے مگر آدھی آمدنی کالج کی نذر کرتے ہیں۔</li>
				<li>
					<p>۲۔ مولانا، سرسیدکے ساتھ حیدرآبادگئے تھے۔ اس وقت نواب محسن الملک اورنواب وقارالملک وہاں کے مناصبِ عالیہ پر ممتاز تھے۔ وقار الامرا (مدارالمہام) وزیر تھے۔ مولانا ان دونوں صاحبوں کے طرزِمزاج کے اختلاف کا ذکر کررہے تھے۔ کہتے تھے کہ نواب محسن الملک سرسید سے ملنے آئے، آرام کرسی رکھی ہوئی تھی، وہ آکر اس پر دراز ہوگئے اور پائوں اُٹھا کر سامنے کرسی کے بازوؤں پر پھیلادیے اور سید صاحب سامنے کرسی پر بیٹھے تھے اور اسی طرح نواب محسن الملک پائوں پھیلائے، سید صاحب! سید صاحب! کہہ کر باتیں کرنے لگے۔</p>
					<p>دوسرے وقت نواب وقار الملک آئے، نواب وقار الامرا بھی تشریف لائے۔ نواب مشتاق (حسین) وقارالملک، سرسید کو ہمیشہ سرکار کہتے تھے۔ اس وقت ایک طرف وقار الامرا وزیر اعظم تھے۔ سرکار ان کا عام خطاب تھااور اور ان کے سامنے کسی دوسرے کو سرکار کہنا سوء ادب ان کی جناب میں ہوسکتا تھا لیکن نواب وقار الملک کی استواریِ اخلاق کو، مولانا کہتے تھے کہ مجھے دیکھ کر تعجب ہورہا تھا اور میں ششدر تھا کہ ما تحتی کے زمانہ سے سرسید کو جو سرکار کہتے آئے تھے، اس منصبِ عالی پر ممتاز ہونے کے باوجود اپنے طریقے کو نہیں بدلا۔ وہی سرکار، سرکار کرکے باتیں کررہے تھے۔ ایک طرف وقارالامرا کو سرکار کہتے تھے اور اسی وقت سرسید کو۔</p>
				</li>
                <li>۳۔ مولاناکہتے تھے کہ ایک طرف تو سرسید کا وہ یہ ادب و لحاظ کرتے تھے لیکن دوسری طرف حق کے مقابلہ میں وہ پہلے شخص تھے، جنھوں (نے) سید محمود کی سیکریٹری شپ کے معاملہ میں سب سے زیادہ بہادری سے سرسید کی مخالفت کی۔ سرسید نے ٹرسٹیوں کے نام مشورہ کا جو خط لکھا اس کے جواب میں نواب وقارالملک نے لکھا کہ اسلام کی جمہوریت شکنی کی صرف دو ہی مثالیں ہیں، ایک تو امیر معاویہ نے جب یزید کو اپناجانشین بنایا، دوسرے آپ ہوں گے جو سید محمود کو اپناجانشین بنا رہے ہیں۔ مولاناکہتے ہیں کہ سرسید اس خط کو پڑھ کر دانت پیستے تھے۔</li>
                <li>۴۔ پھر اسی کے ساتھ سرسید کی تجویز کی مخالفت میں نواب وقارالملک نے ایک نہایت مفصل مضمون لکھ کرپیسہ اخبار میں بھیجا۔ ابھی چونکہ پرچہ نکلا نہیں تھا کہ سرسید کا انتقال ہوگیا، نواب وقارالملک نے فوراً تار دے کر پرچہ رکوادیا اور اس مضمون کو تلف کرادیا۔</li>
                <li>۵۔ نواب وقار الملک کالج کے سیکریٹری تھے اور مولانا ندوہ میں تھے، کوئی لیفٹیننٹ گورنر لکھنؤ سے جارہا تھاشاید لاٹوش صاحب تھے۔ اس کو الوداع کہنے کے لیے لکھنؤ اسٹیشن پر لوگ جمع تھے، مولانا بھی جانے والے تھے۔ مجھے رقعہ لکھا کہ تم اپنی کوئی عبا بھیج دو۔ میں نے دو تین عبائیں بھیج دیں۔ مولانانے ایک سبز قسم کی عبا پسند کی اور اس کو پہن کر اسٹیشن تشریف لے گئے۔ واپس آئے تو نہایت مکدر۔ فرمایا کہ آج تو تم نے مجھے نہایت ذلیل کیا۔ میں نے پوچھا، کیا ہوا مولانا؟ فرمایا، میں تو اس قدر قیمتی، بھڑک دار عبا پہن کر گیا، وہاں نواب وقار الملک کو دیکھا تو وہی تین، چار آنے گز کا کپڑا پہنے ہوئے تھے، مجھے نہایت غیرت آئی۔</li>
			</list>
			<heading>میرا ذاتی تجربہ:</heading>
			<list>
                <li>۱۔ نواب صاحب کو کئی دفعہ میں نے دیکھا کہ کبھی گاڑی میں پہلے نہیں بیٹھتے اور امتیاز کی جگہ نہیں بیٹھتے اور اس کے لیے کئی کئی دفعہ منت اور اصرار اور اہتمام رہتا۔ ندوہ میں دلی کے جلسہ میں ان کو دیکھا کہ گاڑی میں خود پہلے نہیں بیٹھے اورحقی بغدادی کے آگے بیٹھنے پر اصرار کررہے ہیں۔</li>
                <li>۲۔ طالب العلمی میں غالباً ۱۹۰۵ء میں یا ۱۹۰۶ء میں ندوۃ العلماء کی طرف سے وفد میں ہم چند طلبہ امروہہ گئے تھے اور ایک دوسری جگہ ٹھہرے تھے۔ ہم لوگوں کی حیثیت کیا تھی، طالب العلم محض تھے، مگر باصرار اپنے یہاں اٹھوالیا اور اپنے ساتھ کھانا کھلایا اور اس سے زیادہ عجیب یہ کہ جب ہم چلنے لگے تو ان کا مکان ذرا گلی میں تھا، سواری وہاں تک نہیں پہنچ سکتی تھی، یکہ سڑک پر تھا۔ بایں درجۂ عالی اور پھربایں ضعف و پیری، ہم چند طلبہ کو پہنچانے کے لیے آئے۔ پھر دروازے تک نہیں رکے بلکہ سڑک تک آکر اور یکّے پر سوار کر کے تب واپس گئے۔</li>
                <li>۳۔ ندوہ میں سب سے پہلے جب میں نے ان کو دیکھا تو وہ زمانہ تھا جب وہ سفرِ حج سے واپس آئے تھے۔ سر منڈا ہوا، اس پر ترکی ٹوپی منڈھی ہوئی، ساتھ خدمت گار جس کے کندھے پر جا نماز پڑی ہوئی۔ دیکھ کر سخت تعجب آیا۔</li>
                <li>۴۔ غالباً ۱۹۰۸ء یا ۱۹۰۹ء میں مدینہ منورہ کے ایک مفتیِ حنابلہ ہندوستان آئے تھے۔ میرا ان کا ساتھ ایک خاص ضرورت کے سبب لکھنؤ میں ایک مہینہ رہا۔ وہ نواب صاحب [سے] وہیں عرب میں ملے تھے، نہایت درجہ مداح تھے۔</li>
			</list>
		</section>
		<section>
			<p>ندوہ کے متعلق ان کے تعلقات دفترِ ندوہ سے دریافت کیجیے۔</p>
			<p>میں چاہتا ہوں کہ اپنے دفتری کو چندروز کے لیے محمد امان صاحب کی شاگردی میں دوں۔ اگر وہ قبول کریں تو میں بھیجوں بشرطیکہ وہ اس کو اوچیڑ نہ لیں۔ اس کا جواب ان سے چاہتا ہوں۔</p>
			<p>والسلام</p>
			<p>سید سلیمان</p>
			<p>۱۷ فروری۱۹۲۱ء</p>
		</section>
		<section>
			<p>(۳)</p>
			<p>دفتر دارالمصنفین اعظم گڑھ</p>
			<p>نمبر ۲۸۹		مؤرخہ ۱۹۲۲ء</p>
			<p>محترم، السلام علیکم</p>
			<p>میںنے مولوی عبدالعلی کے متعلق مولانا سعد الدین اور مفتی صاحب کو لکھ دیا ہے۔ وقارِحیاتکے متعلق آپ کے مواد کا تذکرہ میں نے معارفکے مارچ نمبر میں کردیا ہے اس لیے اب مہدی میاں کوتکلیف کرنے کی ضرورت نہیں۔ ممکن ہے کہ اواخر فروری یا اوائلِ مارچ میں بمبئی جاتے آپ کا مہمان بنوں مگر مع اہلیہ محترمہ!</p>
			<p>والسلام</p>
			<p>سید سلیمان</p>
			<p>۲۱ فروری ۲۳ء</p>
			<p>جناب منشی محمد امین صاحب۔ شاہ جہان آباد۔ بھوپال</p>
		</section>
		<section>
			<p>(۴)</p>
			<p>دارالمصنفین اعظم گڑھ</p>
			<p><annotation lang="en">Shibli Academy</annotation></p>
			<p><annotation lang="en">Azamgarh. (U.P)</annotation></p>
			<p>محترمی، السلام علیکم!</p>
			<p>آپ کے متعدد خطوط موصول ہوئے۔ میں لکھنؤ پہنچ کربیمار ہوگیا۔ کل لکھنؤ سے اعظم گڑھ پہنچا۔ شہر میں طاعون ہے، اس لیے دفتر بند تھا لیکن نقصانات کو دیکھ کر جانی خطرات کے باوجود دفتر کھل گیا ہے۔ بمبئی میں آپ کا پیغام پہنچا تھا اور خود عطیہ بیگم کی طلبی بھی آئی تھی مگر چند روز کے قیام میں ان کے ہاں جانے کی فرصت نہ مل سکی۔</p>
			<p>تاریخِ اسلام یہاں مولوی سعید صاحب انصاری کے متعلق ہے۔ وہ گو یہاں سیعلاحدہ ہو گئے ہیں، تاہم یہاں کے کام گھر بیٹھ کر کررہے ہیں۔ یہ پورے خانہ خاندان ہاے اسلام کی مختصر تاریخ ہوگی۔ اس کی تقسیم شاہی خاندانوں پرہے جو دنیا کے کسی حصہ میں مسلمانوں نے قائم کیے۔ ہر خاندان کی الگ الگ تاریخ ہے اور جو اپنی تاریخِ ترتیب کے تناسب سے مرتب ہوگی۔ یہ نہیں کہا جاسکتا کہ کب تک تیار ہوجائے گی۔ پوری تاریخ غالباً ۷۰۰ صفحات میں ہوگی۔</p>
			<p>بھوپال اسٹیشن پر آپ کی ملاقات نہ ہونے کا افسوس رہا مگر آپ کی مجبوری بھی ظاہر تھی۔ عفت المسلماتکی ایک کاپی تو عنایت کیجیے۔ ظل السلطان سلیمان بیگم کے نام آنا چاہیے، اس کے صلہ میں مضامین پہنچیں گے۔</p>
			<p>والسلام</p>
			<p>سید سلیمان</p>
			<p>۱۰اپریل ۱۹۲۳ء</p>
		</section>
		<section>
			<p>(۵)</p>
			<p>دفتر دارالمصنفین اعظم گڑھ</p>
			<p>محترم، السلام علیکم!</p>
			<p>عفت المسلماتاب تک نہیں ملی۔</p>
			<p>میں آپ کو اطلاع دے چکا ہوں کہ آپ کے تین چار خطوط میں سے کوئی مفصل خط ایسا نہیں ملا جس میں یہ تفصیل ہو کہ مکاتیبِ شبلی کی نسبت آپ کیا چاہتے ہیں؟ یعنی یہ کہ عطیہ سے لے کر اس کے خطوط بھی ان میں شامل کردیے جائیں؟</p>
			<p>کپڑوں کے نمونوں پر قیمت درج نہیں تو اس کا کیا علاج کیا جائے۔ پھر سے وہ نمونے واپس کیجیے تو قیمت لکھوا کر بھیج دی جائے۔</p>
			<p>والسلام</p>
			<p>سید سلیمان</p>
			<p>۲۵اپریل ۲۳ء</p>
			<p>۸رمضان ۴۱ھ</p>
			<p>جناب منشی محمد امین صاحب۔ شاہ جہان آباد۔ بھوپال</p>
		</section>
		<section>
			<p>(۶)</p>
			<p>دفتر دارالمصنفین اعظم گڑھ</p>
			<p>نمبر ۴۱۲۴</p>
			<p>محترم، السلام علیکم!</p>
			<p>رقعہ پہنچا۔ خطوط پہلے مجھے ایک نظر دکھا لیجیے، اس کے بعد آپ بخوشی چھاپیے۔ جو فقرے میں حذف کردوں، وہ نکال دیجیے۔</p>
			<p>والسلام</p>
			<p>سید سلیمان</p>
			<p>۱۶رمضان ۴۱ھ</p>
			<p>کتاب نہیں پہنچی، رسالہ آیا۔ شکریہ۔</p>
			<p>سیرالصحابیات کے جو سو نسخے بحکمِ سرکارِ عالیہ آپ نے منگوائے تھے، ان کی رقم اب تک وصول نہیں ہوئی۔ ازراہِ عنایت توجہ کیجیے۔</p>
			<p>جناب منشی محمد امین صاحب مہتممِ تاریخ۔ شاہ جہان آباد۔ بھوپال</p>
		</section>
		<section>
			<p>(۷)</p>
			<p>دارالمصنفین اعظم گڑھ</p>
			<p><annotation lang="en">Shibli Academy</annotation></p>
			<p><annotation lang="en">Azamgarh (U.P.)</annotation></p>
			<p>محترمی، السلام علیکم!</p>
			<p>ایک عجیب بات ہے، مفتی انوار الحق صاحب کی طرف سے ایک سرکاری مراسلہ نمبر ۱۵۳۱، مؤرخہ ۲۹ اگست ۲۳ء آیا ہے جس میں مجھ سے استصواب کیا گیا ہے کہ سیرت کے حقِ تصنیف کو عام کردیا جائے توکیا زیادہ مفید نہ ہوگا؟ میں نے آج اس کے جواب میں ایک مفصل خط لکھا ہے کہ یہ ناممکن ہے۔ وجوہ حسبِ ذیل دیے ہیں: ۔</p>
			<list>
                <li>۱۔ ہندوستان کے مطابع اور پبلشرس سے آپ ناواقف نہیں کہ وہ کس بے دردی اور بے پروائی سے صرف حصولِ زرِ کثیر اور منافع خطیر کے لیے ارزاں ردی ایڈیشن غلط سلط، متحرف اور محو کرکے شائع کرتے ہیں۔</li>
                <li>۲۔ اس سے عام مسلمانوں کو مذہبی فائدہ پہنچنے کے بجائے صرف چند حریص مطبع والوں کو لکھنؤ، دلی اور لاہور کے فائدہ پہنچے گا۔</li>
                <li>۳۔ سیرت کی اشاعت اور طبع کا کوئی سرمایۂ خاص نہیں، ایک جلد کی فروخت سے جو حاصل ہوتا ہے وہ دوسری جلد میں لگتا ہے۔ اس وقت ہزاروں کا مال ہے اور ہزاروں کا سرمایہ لگا ہے، وہ سب برباد جائے گا اور آئندہ کی اشاعت رک جائے گی اور ہوگا یہ کہ ادھر ہم نے نئی جلد شائع کی اور یاروں نے اس کی نقلیں چھاپ دیں تو ہماری اشاعت تو پڑی رہ جائے گی اور آئندہ کاکام بند ہوجائے گا۔</li>
                <li>۴۔ ہم نے خود دوسری طبع کو ارزاں تر کردیا ہے۔ پہلی جلد۶۵۰ صفحات قیمت للعہ دوسری جلد ۵۵۰ صفحات ہے۔ یہی اہلِ مطابع ہمارے ہاں کی کتابوں کو خرید کر ڈیوڑھی قیمت پر بیچ کر نفع حاصل کررہے ہیں۔</li>
                <li>۵۔ سیرت کی اشاعت سے جو آمدن تھوڑی ہوتی ہے، وہ ذاتی مصرف میں نہیں آتی، سیرت ہی کے کاموں میں لگتی ہے۔ کچھ دارالمصنفین کے کام آتی ہے۔ دوسری مذہبی کتابیںاسوۂ صحابہ، سیر الصحابہ وغیرہ شائع ہو کر مضاعف فائدہ اور ثواب حاصل ہوتا ہے۔ دارالمصنفین کوئی عام چندہ نہیں کرتا، دارالاشاعہ پر وہ صرف قانع ہے۔</li>
			</list>
			<p>میں اس تحریک کا منشا نہ سمجھ سکا۔ آپ کو لکھتا ہوں تاکہ آپ معاملہ سے آگاہ رہیں۔ آپ سے ملے مدت ہوئی۔ جی چاہتا ہے، اب تیسری جلد دو چار ہفتے میں چھپ جائے تو لے کر حاضر ہوں۔</p>
			<p>والسلام</p>
			<p>سید سلیمان</p>
			<p>۱۰ ستمبر ۲۳ء</p>
		</section>
		<section>
			<p>(۸)</p>
			<p>دارالمصنفین اعظم گڑھ</p>
			<p><annotation lang="en">Shibli Academy</annotation></p>
			<p><annotation lang="en">Azamgarh (U.P.)</annotation></p>
			<p>محب محترم، السلام علیکم!</p>
			<p>والانامہ نے مشرف کیا۔ میں خود بھی چند روز سے آپ کو خط لکھنا چاہتا تھا مگر بضرورت۔ ریاست بھوپال نے چندوں کی تقسیم کا طریقہ بدل دیا ہے۔ یعنی بجائے براہِ راست بھیجنے کے بذریعہ مختارِکار کے انجمنیں خود اپنی ذمہ داری پر خزانہ سے وصول کریں گی۔ یہ طریقہ سخت تکلیف دہ ہے۔ حیدرآباد میں اس پر عمل ہے مگر بڑی مشکلوں سے اس سے مجھ کو نجات ملی اور اب براہِ راست آتا ہے۔ سب سے پہلے تومیں یہ چاہتا ہوں کہ اس طریقہ سے دارالمصنفین کو مستثنیٰ کیا جائے۔ اگر ایسا نہ ہوسکے تو پھر مختار کون ہو؟کیا آپ اس ذمہ داری کو قبول کریں گے؟جلد جواب سے مشرف فرمائیے، مراسلۂ سرکاری کا جواب اسی لیے رکا ہوا ہے۔ سرکارِ عالیہ نے زبانی فرمایا تھا کہ یہ امداد اب جاری رہے گی، مگر اب سرکاری حوالہ کیو ںکر دوں؟</p>
			<p>مولوی عبدالسلام صاحب کو آپ ترکی کیا جرمنی پڑھنے کے لیے بھی بلائیے تو وہ حاضر ہیں۔ مقصودِ زندگی تو ”نقد علیہ السلام“ ہے، وہ جب بھی اور جیسے بھی مل سکے۔ میرا ارادہ امسال نہ دیر کا ہے نہ حرم کا، یعنی نہ علی گڑھ نہ کوکناڈا۔</p>
			<p>والسلام</p>
			<p>سید سلیمان</p>
			<p>۱۹ دسمبر ۲۳ء</p>
		</section>
		<section>
			<p>(۹)</p>
			<p>دارالمصنفین اعظم گڑھ		مؤرخہ ۲۳جنوری ۲۴ء</p>
			<p>محترم، السلام علیکم!</p>
			<p>انگورہ کے لیے کتابیں تیار ہیں۔ ہرہائی نس کی تصنیفات بھیجیے۔ مولوی عبدالرزاق صاحبِ نظام الملککے دو نسخے عنایت کریں، ایک دارالمصنفین کے لیے اور ایک انگورہ کے لیے۔ پتا یہ ہے۔</p>
			<p>ہیٔتِ علمیہ اسلامیہ۔ انگورہ۔</p>
			<p>مکاتیبِ محسن الملک و وقار الملککا شکریہ۔ ریویو ہوگا۔</p>
			<p>ماہوارکے لیے مشکل یہ ہے کہ یہاں کوئی بنک نہیں۔ بنک کیا بذریعہ منی آرڈر بھیجے گا؟</p>
			<p>سیرت کے ۲۵۰ صفحے چھپ گئے۔</p>
			<p>والسلام</p>
			<p>سید سلیمان</p>
			<p>۲۲جنوری ۲۳ء</p>
			<p>جناب منشی محمد امین صاحب زبیری۔ شاہ جہان آباد۔ بھوپال</p>
		</section>
		<section>
			<p>(۱۰)</p>
			<p>دارالمصنفین اعظم گڑھ		مؤرخہ ۲۶ جنوری ۲۳ء</p>
			<p>محبی، السلام علیکم!</p>
			<p>شمیم صاحب کے مضمون کا ایک ہی نمبر نکلا تھا۔ مولوی عبدالسلام کا مضمون مولانا کے فارسی دیوان پراردوئے معلّیٰ علی گڑھ کے سلسلۂ اول میں نکلا تھا اور سلسلۂ دوم میں مولانا کی وفات پر لکھتے ہوئے اسے حسرت نے دوبارہ چھاپا تھا۔ مولوی ابوالکلام صاحب نے البلاغمیں اپنی ایک تقریر چھاپی تھی جو ”مسلم انسٹی ٹیوٹ کلکتہ“ میں انھوں نے مولانا کی وفات پر کی تھی۔ یہ مضامین یک جا کہاں ہوں گے؟</p>
			<p>والسلام</p>
			<p>سید سلیمان</p>
			<p>۲۵ جنوری ۲۴ء</p>
			<p>جناب منشی محمد امین صاحب دام لطفہٗ۔ شاہ جہان آباد۔ بھوپال</p>
		</section>
		<section>
			<p>(۱۱)</p>
			<p><annotation lang="en">Shibli Academy</annotation></p>
			<p>دارالمصنفین۔ اعظم گڑھ (یوپی)</p>
			<p><annotation lang="en">Azamgarh (U.P.)</annotation></p>
			<p>ایک گم کردہ راہ کا سلام لیجیے۔</p>
			<p>مدتے شد کہ رہ و رسمِ وفا مسدوداست۔ اگر دل کی حقیقت پر اطلاع ہوسکتی تو آپ کو یقین آجاتا کہ میں کس درجہ اپنے دل میں آپ کے پاس حاضر نہ ہونے سے نادم ہوں۔ حجاز جاتے وقت تو جلدی تھی مگر آتے وقت ارادہ تھا کہ ضرور اتروں گا مگر شوکت صاحب نے زبردستی دلی چلا دیا۔ ادھر حیدر آباد جانے کا ارادہ تھا کہ ایک عزیز نے منع کر بھیجا کہ ابھی آپ میدانِ سیاست سے تازہ وارد ہیں، ادھر کا رخ نہ کیجیے۔ میں [نے] اسی ”کبریٰ“ پر ”صغریٰ“ کو بھی قیاس کیا۔</p>
			<p>یہ خط بے ساختہ لکھتا ہوں۔ قومی و علمی و شبلیانہ تعلقات کو چھوڑ کر ہمارے آپ کے درمیان ”سسرالی“ تعلقات بھی ہیں۔ یعنی ہم دونوں کی ”ازدواجی علاقیت“ یکساں ہے۔</p>
			<p>خبر نہیں بھوپال کا اونٹ کس کروٹ بیٹھایا بیٹھے گا؟ سرکارِ عالیہ کب تک واپس آئیں گی؟ آپ نے آموں کی فصل میں آنے کا وعدہ مولوی مسعود علی صاحب سے کیا تھا، یہ فصل تو اب آگئی، آپ کا وعدہ کب وفا ہوگا؟</p>
			<p>ادھر ندوہ کا کام اپنے سر لے لیا ہے۔ چندہ جمع کرنا ہے۔ تعلیم درست کرناہے اور پھر سب سے بڑھ کر یہ کہ معارف کی ایڈیٹری کرنا ہے۔ آج کل آپ کے دوست مولوی عبدالسلام صاحب بڑے سیٹھہ [سیٹھا] گئے ہیں۔ ان کے شعرالہند کی ایک جلد چھپ کر گویا تیار ہو گئی ہے۔ اس کتاب سے ان کو سرکارِ انگریزی سے بڑی بڑی توقعات ہیں۔ آپ کے بچے بیٹی ہوں گے۔ کسی نئے نتیجے کی خبر نہیں ملی۔</p>
			<p>والسلام</p>
			<p>سید سلیمان</p>
			<p>۲۰مئی ۲۵ء</p>
		</section>
		<section>
			<p>(۱۲)</p>
			<p>دارالمصنفین اعظم گڑھ</p>
			<p>محب محترم، السلام علیکم!</p>
			<p>آپ نے تصنیف کی جو کیفیت لکھی ہے، اگر وہی ہے تو دونوں کا نام ہو تو اچھا اور قرینِ انصاف ہے۔ بھلا یہ کس کو یقین آسکتا ہے کہ آپ جولائی میں یہاں آئیں گے۔ بے کار آرزو کیوں پیدا کروں۔</p>
			<p>آپ کے ضعفِ بصارت کا حال سن کر افسوس ہوا۔</p>
			<p>آج لکھنؤ ایک ہفتہ کے لیے جارہا ہوں۔</p>
			<p>سید سلیمان</p>
			<p>۱۵ جون ۲۵ء</p>
			<p>جناب منشی محمد امین صاحب زبیری۔ شاہ جہان آباد۔ بھوپال</p>
		</section>
		<section>
			<p>(۱۳)</p>
			<p><annotation lang="en">Shibli Academy</annotation></p>
			<p>دارالمصنفین اعظم گڑھ</p>
			<p><annotation lang="en">Azamgarh (U.P.)</annotation></p>
			<p>صدیقی محترم دام کرمہ،</p>
			<p>السلام علیکم: - والا نامہ جو غم و مسرت کے مشترکہ جذبات سے لبریز تھا، پہنچا۔ دوسری رفیقہ کی دائمی مفارقت پر تعزیت و ماتم پرسی کا فرض ادا کروں یاآپ کے ناسورِ غم پر یاد دلا کر اور نشتر لگائوں۔ میں نے دو غم اٹھائے، آپ مجھ سے محبت کرتے ہیں اس لیے میری سنت پر عمل ہے۔ سچ یہ ہے کہ گو بیوی کا رشتہ ایک دنیاوی معاہدے کے ذریعے پیدا ہوتا ہے مگر جس درجہ اس کو اہمیت حاصل ہے، اکثر وہ لوگ جو اس درد سے آشنا نہیںاس کو سمجھ نہیں سکتے اور ”زنِ نوکن اے دوست دربہار“ کے خیالی فلسفہ کو مسرت کا سامان جانتے ہیں، مگر آپ کو بھی تجربے نے بتایا ہوگا کہ یہ کس قدر الم ناک نصیحت ہے اور محبت کے جذبے سے کس قدر خالی ہے۔ </p>
			<p>آپ کے عہدہ و منصب کے استقرار پر خوشی ہے۔ بے چارہ ندوہ بے حد مددکا محتاج ہے۔ بورڈنگ کی مد میں اس وقت وہ گیارہ ہزار کا مقروض ہے۔ ٹھیکے دار کا قرض ہے، کہاں سے اداکیا جائے؟ نومبر میں کان پور میں جلسہ ہے۔</p>
			<p>قومیات آج کل سر تاپا ذاتیات ہے۔ اس سے اب الگ رہنا چاہتاہوں، خدا مجھ کو اس پر قدرت بخشے۔ دارالمصنفین چل رہا ہے۔ کئی نئی کتابیں زیرِ طبع ہیں۔ سیرت کی چوتھی جلد کا مسودہ چار مہینے کے بعد آج کھولا ہے۔</p>
			<p>آپ زندگی کے غم و آلام سے افسردہ ہیں۔ مجھ پر بھی اکثر یہ کیفیت طاری ہوتی ہے۔ زندگی کے غم و مسرت کے دونوں رخ ہیں۔ جس وقت جو واقعہ پیش ہوتا ہے، پوری زندگی کا مرقع اس رنگ میں ڈوبا دکھائی دیتاہے۔</p>
			<p>مولوی عبدالسلام نے فقراے اسلام لکھی ہے۔ کیا اب بھی آپ کو اس کی ضرورت ہے؟</p>
			<p>مجھ سے آپ آزردہ ہیں مگر وجۂ آزردگی نہایت خفیف ہے۔ آپ نے کب بلایا کہ میں نہیں آیا۔ حج کو جاتے ہوئے بھوپال میں بڑا مجمع اسٹیشن پر تھا، میری [نظریں] آپ کو ڈھونڈتی [پھریں] مگر ناکام رہیں حال آنکہ آپ کو خبر تھی۔ خیر!</p>
			<p>سید سلیمان</p>
			<p>۳۰ ستمبر ۲۶ء</p>
		</section>
		<section>
			<p>(۱۴)</p>
			<p><annotation lang="en">Shibli Academy</annotation></p>
			<p>دارالمصنفین اعظم گڑھ (یوپی)</p>
			<p><annotation lang="en">Azamgarh (U.P.)</annotation></p>
			<p>محب مکرم، دام لطفہٗ!</p>
			<p>السلام علیکم: ۔ والا نامہ ورود فرما ہوا۔ حادثۂ جاں کاہ کی اطلاع ہوئی۔ خدا کرے کہ آپ کی ابتلائوں میں یہ اخیر ابتلا ثابت ہو۔ مرحومہ کی دائمی مفارقت نے آپ کو سخت صدمہ پہنچا یاہوگا۔ اللہ تعالیٰ آپ کو ثابت قدم رکھے اور رضا و تسلیم کا مزید خوگر بنائے۔</p>
			<p>نواب صاحب کا علی گڑھ کا عطیہ یاد گار رہے گا۔ غریب ندوہ! ہائے! میں ندوہ کی خاطر یکم دسمبر کو لکھنؤ سے مدراس کا عزم رکھتا ہوں۔ ۲۰ کو واپس آجائوں گا۔ ۱۱ ہزار کا قرض اس بے چارے کے سر ہے۔</p>
			<p>خطوطِ شبلیکی اشاعت اور مولوی عبدالحق صاحب کے مقدمے پر معلوم نہیں کہ آپ کو مبارک باددوں یا شکایت کروں۔ بہرحال الخیر فی ماوقع۔</p>
			<p>والسلام</p>
			<p>سید سلیمان</p>
			<p>۲۷ نومبر ۲۶ء</p>
		</section>
		<section>
			<p>(۱۵)</p>
			<p></p>
			<p><annotation lang="en">Shibli Academy</annotation></p>
			<p>دارالمصنفین اعظم گڑھ (یوپی)</p>
			<p><annotation lang="en">Azamgarh (U.P.)</annotation></p>
			<p>محب محترم، دام لطفہٗ!</p>
			<p>السلام علیکم: - والانامہ نے مشرف کیا۔ میں وطن (دیسنہ، بہار) گیا ہوا تھا۔ ۵ کو واپس آیا۔ آپ کے حسب الامراپنے یہاں کی تمام زنانہ کتابیں بھیجتا ہوں۔ سرکارِ عالیہ۱۸ کا خیال بہت اچھا ہے۔ کاش ملک کے نئے رہنما بھی مستقبل کی زنانہ مشکلات کو سمجھیں اور آئندہ کے نقشہ کے لیے پہلے سے تیار ہوجائیں۔ مجھ سے جو مدد ممکن ہوگی اس کے لیے حاضر ہوں۔</p>
			<p>مولوی عبدالسلام کا مسودہ تو موجود ہے۔ میں ان سے کہوں گا کہ وہ اس کو صاف کر کے بھیج دیں۔ زکوٰۃ سے غیر مسلموں کی مدد کی جاسکتی ہے۔ قرآن پاک میں مساکین ویتامیٰ وغیرہ اصناف کا جہاں ذکر ہے جو مستحقینِ زکوٰۃ ہیں، وہاں مسلمان کی قید نہیں۔ مجھے یاد آتا ہے کہ حضرت عمرؓ نے اہلِ ذمہ کو زکوٰۃ میں سے حصہ دیا ہے۔ الفاروق میں اس کا کہیں تذکرہ ہے۔</p>
			<p>پرامیسری نوٹ پر زکوٰۃ کے مسئلہ کے متعلق میں کچھ نہیں کہہ سکتا۔ آپ کے شہر میں بہت سے علما ہیں پہلے ان سے دریافت کیجیے۔ فتوے مجھ سے نہ پوچھا کیجیے، اس کے لیے محض علم درکار نہیں بلکہ زہد و تقویٰ کی حاجت ہے۔ دیو بند یا ندوہ میں استفتا بھیج کر دریافت کرلیجیے۔</p>
			<p>میں خود دوسری سرگرمیوں سے الگ ہوگیا ہوں۔ کانگرس سے کئی برس سے کوئی تعلق نہیں۔ اس وفد کی واپسی کے بعد خلافت کے ساتھ بھی تعلق یک گو نہ منقطع ہوگیا۔</p>
			<p>والسلام</p>
			<p>سید سلیمان</p>
			<p>۱۱ جنوری۲۷ء</p>
		</section>
		<section>
			<p>(۱۶)</p>
			<p><annotation lang="en">Shibli Academy</annotation></p>
			<p>دارالمصنفین اعظم گڑھ (یوپی)</p>
			<p><annotation lang="en">Azamgarh (U.P.)</annotation></p>
			<p>محب محترم، السلام علیکم: -</p>
			<p>میں سفر میں تھا۔ مسلم نکاح کمیٹی گورنمنٹ نے یوپی میں بٹھائی ہے، اس کا ممبر ہوں۔ اس کے اجلاس کی شرکت کے لیے گیا تھا۔ پھر میرا ایک عزیز علی گڑھ میں بیمار تھا، اس کی عیادت کو گیا تھا۔ وہاں عظمت الٰہی صاحب سے آپ کے تیسرے عقد کا حال معلوم ہوا جو شاید میرٹھ میں انجام پایا۔</p>
			<p>کیاکہوں بھوپال کو ترس گیا ہوں۔ مدت سے آنا جانا نہیں ہوا۔ آپ سے ملنے کو جی چاہا کرتا ہے۔ اللہ تعالیٰ آپ کو سکینت کی دولت عطا فرمائے۔</p>
			<p>میں دینیات کا زنانہ نصاب کیا بتائوں، تمام لٹریچر میرے پیشِ نظر نہیں۔ آپ جمع کرلیجیے تو اطلاع دیجیے۔ دارالمصنفین کے ارکان بھی بھوپال سے نہیں ملے۔ شاید ایک دو صاحب نے بھی سرفراز نہ فرمایا۔</p>
			<p>والسلام</p>
			<p>سید سلیمان</p>
			<p>۳فروری۲۷ء</p>
		</section>
		<section>
			<p>(۱۷)</p>
			<p><annotation lang="en">Shibli Academy</annotation></p>
			<p>دارالمصنفین اعظم گڑھ (یوپی)</p>
			<p><annotation lang="en">Azamgarh (U.P.)</annotation></p>
			<p>۱۳جولائی۲۷ء</p>
			<p>محترم دام لطفہٗ،</p>
			<p>السلام علیکم: - آپ کو معلوم ہوا ہوگا کہ پچھلے سال ہماری مجلس کے صدر نواب عماد الملک مرحوم نے وفات پائی، ان کی جگہ پر کوئی نیا انتخاب نہ ہوسکا۔ بالفعل نائب صدرنواب صدر یار جنگ مولانا حبیب الرحمن خاں صاحب شروانی صدر الصدور امور مذہبی سرکارِ عالی حیدر آباد دکن ہیں۔ مناسب ہوگا کہ ان کو نواب صاحب مرحوم کی جگہ صدر منتخب کیا جائے۔ اپنی پسندیدگی سے مطلع فرمائیے۔</p>
			<p>نائب صدر کے لیے کسی نئے شخص کا انتخاب عمل میں لایا جائے جو اپنے علم اور علمی ہمدردی اور اعزاز کے لحاظ سے ممتاز ہو۔ ازراہِ عنایت آپ کے خیال میں جو مناسب شخصیت ہو، اس کا نام پیش فرمائیں تاکہ انتخاب کے لیے پیش کیا جاسکے۔</p>
			<p>سید سلیمان</p>
			<p>ناظم دارالمصنفین</p>
		</section>
		<section>
			<p>(۱۸)</p>
			<p><annotation lang="en">Shibli Academy</annotation></p>
			<p>دارالمصنفین اعظم گڑھ (یوپی)</p>
			<p><annotation lang="en">Azamgarh (U.P.)</annotation></p>
			<p>محترم دام لطفہٗ،</p>
			<p>السلام علیکم: - اگر ادھر آپ مرحوم ہیں تو ادھر میں مرحوم ہوں۔</p>
			<blockquote>
				<verse>
					مردہ دل خاک جیا کرتے ہیں
				</verse>
			</blockquote>
			<p>حافظ ولایت اللہ صاحب کے نام فہرست اور روداد بھیجے دے رہا ہوں۔ باقی مالی امداد کے متعلق میں اس قدر ہر شخص سے مایوس ہوچکا ہوں کہ اب کسی کے آگے ہاتھ پھیلاتے بھی شرم آتی ہے۔ ذاتی گداگری سے تو اللہ نے محفوظ رکھا مگر قومی گداگری بھی اس سے کم نہیں۔</p>
			<p>حیدر آباد میں ۲۲ کو اردو ٹائپ کانفرنس ہے، اس میں میں بھی مدعو ہوں۔ کل روانگی کا ارادہ رکھتا ہوں۔ خدا جانے بھوپال کب آسکوں اور کب مل سکوں؟</p>
			<p>بھوپال کے موجودہ احباب کو کیا کہوں؟</p>
			<p>والسلام</p>
			<p>سید سلیمان</p>
			<p>۱۷اپریل ۳۰ء</p>
		</section>
		<section>
			<p>(۱۹)</p>
			<p>دیسنہ ضلع پٹنہ</p>
			<p>محب مکرم دام لطفہٗ،</p>
			<p>السلام علیکم: - میں ایک ماہ سے آوارہ گرد ہوں اور اب اپنے مرکز سے دور اپنے وطن میں مقیم۔ کل ان شاء اللہ واپس جائوں گا۔ میں اپنے اضطراب و تپاک کے احوال اور دیگر ضروریات کے باعث حسبِ اطلاعِ سابق حیدر آباد نہ جاسکا تھا۔</p>
			<p>حضور سرکارِ عالیہ غفر لہا اللہ تعالیٰ کا سانحہ کتنا عظیم الشان ہے اور آپ کے لیے یہ ایک ذاتی سانحہ بھی۔ خدا معین و مددگار ہے۔</p>
			<p>میری حالتِ صحت گہے چوں اور گہے چناں۔ چند روز سے کچھ کھانے یا نہ کھانے [سے] دست آجاتے ہیں۔ امید ہے کہ اب آپ کو پوری قوت آچکی ہوگی۔</p>
			<p>کل اعظم گڑھ روانہ ہوں گا۔</p>
			<p>والسلام</p>
			<p>سید سلیمان</p>
			<p>۲۱جون ۳۰ء</p>
			<p>بخدمت گرامی محبی منشی محمد امین صاحب دام لطفہٗ۔ شاہ جہان آباد۔ بھوپال<annotation lang="en">Bhopal</annotation></p>
		</section>
		<section>
			<p>(۲۰)</p>
			<p><annotation lang="en">Shibli Academy</annotation></p>
			<p>دارالمصنفین اعظم گڑھ (یوپی)</p>
			<p><annotation lang="en">Azamgarh (U.P.)</annotation></p>
			<p>محب محترم ادام اللہ لطفکم،</p>
			<p>السلام علیکم: - محبت نامہ کا شکریہ۔ آپ کی علالت کا حال معلوم ہوا۔ جس قدر آپ میرے ملنے کے شائق ہیں، اس سے زیادہ میں۔ لیکن صورت یہ ہے کہ بھوپال میں جب سے انقلاب ہوا ہے، مجھے وہاں قدم رکھتے ہوئے ڈر سا معلوم ہوتا ہے۔ عہدِ حاضر کے احباب، عہدِ قدیم سے اسی قدر مختلف ہیں جس قدر عہدِ قدیم عہدِ حاضر سے۔</p>
			<blockquote>
				<verse>
					ہر چند [گو] میں رہا رہینِ ستم ہائے روزگار
					لیکن ترے خیال سے غافل نہیں رہا
				</verse>
			</blockquote>
			<p>معلوم نہیں کہ مخدومۂ علیہ کی وفات کے بعد آپ کا کیا حال ہے؟ ذرا تفصیل سے لکھیے۔ اکبر نامہ مطبع نولکشور، لکھنؤ میں چھپا تھا مگر شاید اب نہ ملے۔ ہمارے ہاں اس کا قلمی نسخہ ہے مگر اول و آخر سے ناقص ہے۔ ندوہ میں مطبوعہ نسخہ ہے۔ آپ ڈاکٹر سید عبدالعلی صاحب (خلف مولانا سید عبدالحئی صاحب) نائب ناظم کو لکھیں، وہی کتب خانے کے انچارج ہیں۔</p>
			<p>مولوی مسعود علی صاحب اور مولوی عبدالسلام صاحب بخیریت ہیں اور سلام کہتے ہیں۔</p>
			<p>یکم اکتوبر ۱۹۳۰ء</p>
		</section>
		<section>
			<p>(۲۱)</p>
			<p><annotation lang="en">Shibli Academy</annotation></p>
			<p>دارالمصنفین اعظم گڑھ (یوپی)</p>
			<p><annotation lang="en">Azamgarh (U.P.)</annotation></p>
			<p>محترم دام لطفہٗ،</p>
			<p>السلام علیکم: - عنایت نامے کا شکریہ۔ آپ کے حالات و کوائف کو سن کر آپ سے ملنے کا اور زیادہ مشتاق ہوگیا ہوں۔ اوائلِ مارچ میں بمبئی گورنمنٹ کے شعبۂ ترقیِ علومِ اسلام کی دعوت پر بمبئی کا قصد ہے۔ واپسی میں ان شاء اللہ بھوپال ٹھہروں گا۔ محمد علی بیگم کی تعزیت بھی کرنی ہے۔</p>
			<p>سرکارِ عالیہ کی سوانحِ عمری کی تکمیل میں جو کام مجھ سے سرانجام پاسکے اس میں کسے عذر ہوسکتا ہے۔ انھوں نے دارالمصنفین کی پہلی بنیاد رکھی۔</p>
			<p>مولانا عبدالسلام ایسے بے وقوف مراقی نہیں ہیں جو آپ کے بھرے میں آجاتے۔ آپ کے فقرے ان کو دکھائے، جواب صرف ایک تبسم تھا۔</p>
			<p>مولوی مہدی صاحب کے پاس جو مجموعہ ہے، وہ آجاتا تو مضامین کا مقابلہ ہوجاتا۔ ان سے کہہ کر بھجوادیجیے۔</p>
			<p>آپ کا شعبۂ تاریخ کیا اب بھی قائم ہے؟</p>
			<p>والسلام</p>
			<p>سیدسلیمان</p>
			<p>۲۴ رمضان ۱۳۴۹ھ</p>
		</section>
		<section>
			<p>(۲۲)</p>
			<p>دفتر دارالمصنفین اعظم گڑھ</p>
			<p>محبی دام لطفہٗ،</p>
			<p>السلام علیکم ورحمۃ اللہ۔ چند روز الٰہ آباد ٹھہر کر ۷ اپریل کو اعظم گڑھ پہنچا۔ زکام کا تحفہ ساتھ لایا۔ سر قابو میں نہیں۔ خواجہ اکرم صاحب اور قاضی ولی محمد صاحب کے نام درج کرادیے ہیں۔ رسید بن گئی ہوں گی۔ اب ضرورت ہے کہ ۱۸نام جو باقی ہیں وہ پورے کیجیے۔</p>
			<p>آپ کی عنایات کا شکر گزار۔ یامین و نعمان کو دعا۔</p>
			<p>ہاں صاحب! کتب فروش صاحب سے [پوچھیں] دیوانِ عارف جس کا انھوں نے ذکر کیا تھا اور ادب کے منتشر رقعات و خطوط جو ان کے پاس ہیں ان دونوں کی کیا قیمت لیں گے؟</p>
			<p>والسلام</p>
			<p>سید سلیمان</p>
			<p>۱۱ اپریل۱۹۳۱ء</p>
			<p>محبی منشی محمد امین صاحب دام لطفہٗ۔ شاہ جہان آباد۔ بھوپال</p>
		</section>
		<section>
			<p>(۲۳)</p>
			<p><annotation lang="en">Shibli Academy</annotation></p>
			<p>دارالمصنفین اعظم گڑھ (یوپی)</p>
			<p><annotation lang="en">Azamgarh (U.P.)</annotation></p>
			<p>محترم دام لطفہٗ</p>
			<p>السلام علیکم: -آپ نے اور ایڈیٹرظل السلطان نے پیہم وعدوں کے بعد بھی ممبر نہ بنائے۔ کیا اب بھوپال کی سیاسیات اس قدر ترقی کر جائیںگی کہ علمیات فراموش ہوجائیں گی؟</p>
			<p>کتب فروش صاحب کا میں نام بھول گیا اور پتہ بھی۔ ان کا خط آیا تھا، جواب بھی نہ دیا کہ گورکھپور سے ایک معزز دوست آئے تھے، ان کو دے دیا تھا کہ فاروق صاحب کو دکھاکر جواب دے دیں۔ ان کا زبانی جواب آیا ہے کہ یہ کتابیں ان کے پاس ہیں۔ وہ ان کی قیمتیں لکھ دیں، وہ قیمت ادا کردیں گے۔ اب آپ ان سے کہیے کہ قیمت لکھ بھیجیں۔</p>
			<p>دیوانِ عارف اردو اورمجموعۂ خطوطِ ادبیہ عربیہ کی قیمتیں اگر وہ نہیں بتاتے تو میرے پاس وہ بھیج کر قیمت طے کرلیں۔ دیوانِ عارف دیکھ کر قیمت کہی جاسکتی ہے۔</p>
			<p>شعیب صاحب کا ایک ہی خط آیا ہے اور بس۔</p>
			<p>والسلام</p>
			<p>سید سلیمان</p>
			<p>۸جون۱۹۳۱ء</p>
		</section>
		<section>
			<p>(۲۴)</p>
			<p>شبلی ہوسٹل۔ بادشاہ باغ، لکھنؤ</p>
			<p>محترم دام لطفکم،</p>
			<p>السلام علیکم: - بیس دن سے لکھنؤ میں قیام ہے۔ غرض علاج ہے اور ساتھ ہی کچھ ندوہ کی تعلیمی خدمت۔ ضعفِ معدہ کے ساتھ اب ضعفِ قلب کی شکایت کا بھی اضافہ ہوگیا ہے۔ سینہ میں تیز حرکت اور غذا کے بعد درد ہوتا ہے۔ پہلے سے افاقہ ہے مگر کامل شفا کہاں سے مل سکتی ہے۔</p>
			<p>آپ کیعلاحدگی اور قیامِ علی گڑھ خواہ کسی قدر افسوس ناک ہو، تاہم میرے نزدیک تو ”الیاس احب الراحتین“ ۔ ناامیدی بھی ایک راحت ہے کہ [کے] اصول پر مسرت انگیز ہے کہ تمام جھگڑوں سے نجات ملی۔</p>
			<p>آپ ایسی چراغ بکف دلاوری کے نمونے ایک نہیں متعدد دیکھ سکتے ہیں۔ کس کس کو ٹوکیے؟ یہ سعادت علی خاں کون ہیں؟</p>
			<p>ان شاء اللہ اگر گذرا تو ملوں گا۔</p>
			<p>والسلام</p>
			<p>سید سلیمان</p>
			<p>ہاںمعارف کے لیے ایک کارڈ مولوی مسعود علی صاحب کو لکھ دیجیے۔ تعمیل ہو جائے گی۔ بچے تو ساتھ ہوں گے۔ دعا</p>
			<p>سید سلیمان</p>
			<p>جناب منشی محمد امین صاحب دام لطفہ۔ احاطہ ٹھاکر اودے بیر سنگھ۔ علی گڑھ۔ <annotation lang="en">Aligarh</annotation></p>
		</section>
		<section>
			<p>(۲۵)</p>
			<p>دفتر دارالمصنفین اعظم گڑھ</p>
			<p>محترم دام لطفہٗ،</p>
			<p>السلام علیکم: - بحمداللہ میں پہلے سے بہت اچھا ہوں۔ یوں ہی گھسٹ گھسٹ کر یہ منزل طے ہوجائے گی۔ علی گڑھ کے کانوکیشن میں آنے کا یوں ہی سا ارادہ ہوتا ہے۔ کل لکھنؤ کا عزم ہے۔</p>
			<p>کیا علی گڑھ میںمعارف کی توسیع کا کام نہیں ہوسکتا؟</p>
			<p>بھائی فاروق صاحب دیوانہ کا معاملہ تو بھوپال کے کتب فروش سے طے کرادیجیے لیکن بھوپال سے ان کا پھر خط آیا ہے۔</p>
			<p>والسلام</p>
			<p>سید سلیمان</p>
			<p>۱۱ دسمبر ۳۱ء</p>
			<p>جناب منشی محمد امین صاحب۔ احاطہ اودے بیر سنگھ۔ علی گڑھ۔</p>
		</section>
		<section>
			<p>(۲۶)</p>
			<p>دفتر دارالمصنفین اعظم گڑھ</p>
			<p>محترم، وعلیکم السلام ورحمۃ اللہ۔</p>
			<p>عنایت نامہ کا شکریہ۔ آخر ان تمام جھگڑوں سے فائدہ کیا ہے؟ صرف دوسروں کی تذلیل ہے یا کچھ اور؟ میں تو عدالتوں میں آج تک حاضر نہیں ہوا ہوں، آپ کی دوستی کی بدولت کیا یہ بھی کرنا پڑے گا؟ درآں حالیکہ میں اجزاے مقدمہ کے کسی جزسے بھی واقف نہیں ہوں۔</p>
			<p>کتابوں کو جو لوگ چھاپ لیتے ہیں ان کا علاج موجودہ قانون سے کچھ نہیں ہوسکتا اسی لیے دارالمصنفین کی کتابیں رجسٹرڈ نہیں کراتا۔ قانون نہایت مہمل ہے۔</p>
			<p>والسلام</p>
			<p>سید سلیمان</p>
			<p>۶ مئی ۳۶ء</p>
			<p>منشی محمد امین صاحب دام لطفہٗ۔ احاطہ اودے بیر سنگھ۔ علی گڑھ</p>
		</section>
		<section>
			<p>(۲۷)</p>
			<p><annotation lang="en">Shibli Academy</annotation></p>
			<p>دارالمصنفین اعظم گڑھ (یوپی)</p>
			<p><annotation lang="en">Azamgarh (U.P.)</annotation></p>
			<p>محترم دام لطفہٗ،</p>
			<p>السلام علیکم: -مجھے افسوس ہے کہ آپ نے میری نسبت کچھ اچھی رائے قائم نہیں کی اور میری کم نویسی کو آپ نے بالکل غلط محل پر قیاس کیا۔ واقعہ یہ ہے کہ آپ جن خطوط کو طلب فرماتے ہیں، میں ان کو کہیں رکھ کر بھول گیا ہوں۔ آپ کا جب خط آتا ہے، میں ان کو تلاش کرتا ہوں۔ آج بھی کئی گھنٹے اس میں صرف ہوئے مگر کامیابی نہیں ہوئی۔ پھر تلاش کروں گا۔ آپ کی نزاع و جدال جس سے بھی ہو، مجھ سے نہیں ہے اور نہ میں اتنا کم ظرف ہوں کہ کسی تعلق کے ڈر سے میں آپ سے [۔ ۔ ۔ ۔ ۔ ]  اور بے تعلقی برتوں۔ میں نے بڑی بڑی نوکریوں کی پروا نہیں کی ہے، پھر اس کا کیا اثر مجھ پر ہوسکتا ہے۔</p>
			<p>معارف کے رجسٹر میں آپ کا پتا وہی چلا آتا ہے۔ آپ کو چاہیے تھا کہ دفتر میں تبدیلِ پتا کی اطلاع دے دیتے۔ سیرت چہارم ابھی اعزازی لوگوں کے نام کہیں نہیں گئی۔ آپ کے نام بہر حال ابھی بھجوادیتا ہوں۔</p>
			<p>بحمد اللہ خیریت ہے۔</p>
			<p>والسلام</p>
			<p>سید سلیمان</p>
			<p>۲۸ ستمبر ۱۹۳۲ء</p>
		</section>
		<section>
			<p>(۲۸)</p>
			<p>دفتر دارالمصنفین اعظم گڑھ</p>
			<p>محترم دام لطفہٗ،</p>
			<p>السلام علیکم: - یاد آوری کا شکریہ۔ بھوپال کے انقلابات کی خبریں ملتی رہتی ہیں اور صبر و شکر کرتا ہوں۔ ابھی اعلیٰ حضرت کے نام سیرت نہیں گئی ہے۔ تقی صاحب اور شعیب صاحب کے نام بھیج دی ہے۔ ان کے لیے لکھنؤ سے مجلد جلدوں کے آنے کا انتظار ہے۔</p>
			<p>ہاںصاحب شہروں کی آمدو رفت سال ہا سال سے بند ہے۔ اس دفعہ مولانا ابو بکر صاحب سے کہا ہے کہ امتحانات کے سلسلہ میں وہ بلوائیں تو آئوں۔ مالی مشکلات ہر جگہ زنجیرِپا ہیں۔</p>
			<p>اس عمر (۴۸سال) میں، ایک ننھے بیٹے کا باپ ہوا ہوں۔</p>
			<p>والسلام</p>
			<p>سید سلیمان</p>
			<p>۱۹ اکتوبر ۱۹۳۲ء</p>
			<p>جناب منشی محمد امین صاحب زبیری۔ اودے بیر سنگھ کمپونڈ۔ علی گڑھ</p>
		</section>
		<section>
			<p>(۲۹)</p>
			<p>دفتر دارالمصنفین اعظم گڑھ</p>
			<p>محبی، وعلیکم السلام: -</p>
			<p>دارالمصنفین کی عکسی زیارت تو آپ نے کرلی، جسمانی و اصلی زیارت کا بھی قصدکیجیے۔ شاید میں ایک دو ماہ میں علی گڑھ پہنچ سکوں۔ آپ کی ریاست نے امداد نصف کردی اور ادا سال میں دو دفعہ۔ نصف فی صدی کی تخفیف بالکل نئی ہے۔</p>
			<p>رسالہ دارالمصنفین اگر اب تک بھی نہ گیا ہوگا تو اب جاتا ہے۔ علی گڑھ میں کتابوں کے خریدار پیداکیجیے، یہی اس وقت ہماری سب سے بڑی مدد ہے۔</p>
			<p>سید سلیمان</p>
			<p>۱۷ رمضان ۵۱ھ</p>
			<p>جناب منشی محمد امین صاحب دام لطفہ۔ کٹرہ اودے بیر سنگھ۔ علی گڑھ</p>
		</section>
		<section>
			<p>(۳۰)</p>
			<p><annotation lang="en">Shibli Academy</annotation></p>
			<p>دارالمصنفین اعظم گڑھ (یوپی)</p>
			<p><annotation lang="en">Azamgarh (U.P.)</annotation></p>
			<p>مکرم دام لطفہٗ،</p>
			<p>السلام علیکم: - مرسلہ فہرست صرف عالم گیری تاریخوں پر مشتمل ہے اور جس کا حال معارف جلد ۲۹نمبر۵ سے لیا گیا ہے۔ اب اگر عام مؤرخینِ ہندو کی فہرست کی ضرورت ہو تو معارف ۱۹۱۸ء کی جلد ۳ نمبر ۱ اورنمبر ۲ پڑھیے۔ میں مجمل فہرست بھیج رہا ہوں۔</p>
			<p>فرمائیے آج کل زندگی کے دن کیسے گذرتے ہیں۔ ہمارا وطن بہار تو تباہ ہوگیا۔ گائوں کے مکان کو سخت نقصان پہنچا۔ اعزہ سب بخیر ہیں۔</p>
			<p>علی گڑھ کی پالی ٹکس میں پھر چپقلش برپا ہے۔ خدا رحم فرمائے۔</p>
			<p>مولوی عبدالسلام صاحب ایک ماہ سے کمر کے درد میں مبتلا ہیں۔ اب افاقہ ہے۔</p>
			<p>والسلام</p>
			<p>سید سلیمان</p>
			<p>۳۱ جنوری ۳۴ء</p>
		</section>
		<section>
			<p>(۳۱)</p>
			<p><annotation lang="en">Shibli Academy</annotation></p>
			<p>دارالمصنفین اعظم گڑھ (یوپی)</p>
			<p><annotation lang="en">Azamgarh (U.P.)</annotation></p>
			<p>مکرم السلام علیکم: -</p>
			<p>آپ کا خط آیا تھا۔ میں بیمار تھا، اچھا ہوا تو ضعف و اختلاج کا تسلط ہوا۔ اب اچھا ہوں اور کام کرتا ہوں مگر استراحت چاہتا ہوں اس لیے پرسوں دو ماہ کے لیے وطن جارہا ہوں۔ پتہ یہ ہوگا (دیسنہ ضلع پٹنہ) ۔ آپ کی تحریریں پڑھا کرتا ہوں اور اندازِ بیان سے سمجھ لیتا ہوں۔</p>
			<p>اب آپ کے باضابطہ خط کا جواب عرض ہے۔ قانونِ مطبوعات نہایت ناقص ہے۔ ہزار دقتوں کے بعد جو نتیجہ نکلے گا وہ یہ کہ دوسروں کی چھاپی ہوئی کتابیں آپ کو مل جائیں گی اور اصلی خرچ طبع اس کو آپ سے دلا دیا جائے گا اور اس کا کوئی حاصل نہیں کیونکہ روپیہ دے کر ان ردی کاغذ اور لکھائی چھپائی کی کتابوں کو دارالمصنفین کیا کرے گا۔ غرض نقصانِ مایہ و شماتت ہمسایہ دونوں ہے۔</p>
			<p>راس مسعود صاحب نے استعفیٰ کیوں دے دیا؟ آیا یہ محض دھمکی کا استعفیٰ ہے یا واقعی؟ اصلاحِ دینیات کا کام میں کرسکتا ہوںمگر کوئی کہے بھی۔ مدعی سست و گواہ چست۔ کیا یہ صحیح ہے کہ راس مسعود صاحب کی حوصلہ افزائی سے جنسِ لطیف کی غمزہ فروشی کے واقعات یونی ورسٹی کے احاطے میں عام طور سے رونما ہیں؟ کیا علی گڑھ اس تحریک کا بھی مرکز بنے گا؟</p>
			<p>کیا علی گڑھ میں کافر گری کا کوئی نیا فتنہ پیدا ہوا جس کے سد باب کے لیے شیخ عبداللہ صاحب کو جوش آیا ہے؟۔ ۔ ۔ ۔ ۔ داستانیں گھڑ کر لوگوں کو علما سے بدظن کرنا۔ ۔ ۔ ۔ ۔ بہتر نہیں۔</p>
			<p>والسلام</p>
			<p>سید سلیمان</p>
			<p>۲ مئی ۱۹۳۴ء</p>
		</section>
		<section>
			<p>(۳۲)</p>
			<p>دفتر دارالمصنفین اعظم گڑھ</p>
			<p>مکرمی، السلام علیکم: -</p>
			<p>عنایت کا شکریہ اور سوء ظن کا شکوہ۔ آپ کی کتاب میرے پیچھے آئی۔ ابھی تو شاید دو ماہ بھی پورے نہیں گذرے۔ رسالۂ ماہانہ کی تنگ دامانی کا حال تو آپ کو اچھی طرح معلوم ہے۔ مولوی عبدالسلام صاحب آج ریویو لکھ رہے ہیں۔ شاید آئندہ ماہ نکل جائے۔ ”مصلحت اندیشی“ کی بھی خوب کہی۔</p>
			<p>بھوپال میں آپ کا ہونا معلوم ہوا تو آپ تک پہنچنے کے لیے دوڑ دھوپ کی۔ آپ کی قیام گاہ پر گیا، معلوم ہوا کہ کل آپ روانہ ہو گئے۔</p>
			<p>الحمدللہ خیریت ہے۔ پانچویں جلد کی چھپائی اب ختم کے قریب ہے۔</p>
			<p>والسلام</p>
			<p>سلیمان</p>
			<p>۲۲ ستمبر ۳۵ء</p>
			<p>جناب منشی محمد امین صاحب زبیری۔ فرید منزل۔ ڈگی۔ علی گڑھ</p>
		</section>
		<section>
			<p>(۳۳)</p>
			<p>اعظم گڑھ</p>
			<p>محبی، السلام علیکم: -</p>
			<p>عنایت نامہ ملا۔ بحمداللہ اچھا ہوں مگر دل و دماغ ہمیشہ کے لیے مجروح ہوچکے۔ اب میں اس منزل میں ہوں جس میں مولانا شبلی کو آپ نے دیکھا تھا۔ یعنی اب اپنی فکر نہیں بلکہ اپنے بعد کی فکر ہے۔ یہی خیال اب ہمہ وقت چھایا رہتا ہے۔</p>
			<p>تبدیلی آب و ہوا کے لیے ڈیرہ دون کا قصد ہے، شاید آخر مارچ میں۔</p>
			<p>امید ہے کہ اب آپ بخار کے گذشتہ حملہ کے نتائج سے پاک ہوچکے ہوں۔</p>
			<p>ابھی تک نوشت و خواندکی ممانعت ہے۔ ایک دوکارڈ جو لکھ لیتا ہوں، وہ ڈاکٹر سے چوری چھپے۔</p>
			<p>آج کل تو آپ کے علی گڑھ میں بڑی شاہانہ رونق ہے۔ پرانے کھیل سب کھیلے جارہے ہیں مگر اس پر نظر نہیں کہ زمانہ بساط الٹ چکا ہے، اب نئی شطرنج کے لیے نئے مہرے درکار ہیں۔</p>
			<p>والسلام</p>
			<p>سید سلیمان</p>
			<p>۱۱ مارچ ۱۹۳۶ء</p>
			<p>محبی منشی محمد امین صاحب زبیری دام لطفہ۔ فرید منزل۔ ڈگی۔ علی گڑھ</p>
		</section>
		<section>
			<p>(۳۴)</p>
			<p>اعظم گڑھ</p>
			<p>محب مکرم دام لطفہ</p>
			<p>السلام علیکم: - آپ کا عنایت نامہ اور مولوی مسعودعلی کے نام پانچ روپے کا منی آرڈر ملا۔ شکریہ بالاے شکریہ۔ میرے بعض عزیزوں نے بھی روپے بھیجے تھے تو مستحقین میں تقسیم کرادیے۔ آپ کے روپے بھی اسی مصرف میں آئیں گے۔ مولوی مسعود علی صاحب مجھ سے اطمینان کر کے تین مہینے کے لیے اپنے ذاتی کاموں کے لیے مکان گئے ہیں۔</p>
			<p>میں انشاء اللہ ۵ کو یہاں سے لکھنؤ جائوں گا اور ۱۰ کو ڈیرہ دون پہنچوں گا۔ الحمدللہ قوت آگئی ہے۔</p>
			<p>پولیٹکل کروٹ کا مجموعہ نہیں چھپا، نہ اب چھپے گا۔ مولانا حالی و شبلی کے متعلق آپ مہدی مرحوم کے مضامین میں، جس کے مجموعہ کا نام افاداتِ مہدی ہے ”معاصرانہ چشمک“ والا مضمون پڑھیے، اس میں سب کچھ ہے۔</p>
			<p>والسلام</p>
			<p>سید سلیمان</p>
			<p>۲۸ مارچ ۳۶ء</p>
			<p>بخدمت منشی محمد امین صاحب۔ فرید منزل۔ ڈگی۔ علی گڑھ</p>
		</section>
		<section>
			<p>(۳۵)</p>
			<p>دارالمصنفین اعظم گڑھ</p>
			<p>مکرم، السلام علیکم: -</p>
			<p>آپ کا شکوہ بجا ہے مگر اس کا یہ ضمیمہ صحیح نہیں کہ ”اور ہر پھیرے میں اپنے دوست و احباب سے ملنے کو ان کے ایوانوں، کوٹھیوں اور مکانوں تک گئے“ ۔ ایسا اسی وقت ہوا جب کسی نے مجبور کیا یا خاص طور سے مدعو کیا۔ رشید صدیقی کے سوا میں کبھی کسی کی کوٹھی میں نہیں ٹھہرا۔</p>
			<p>آپ کے کرائے کا مکان، اس لیے کہ آپ وہاں ہیں، میرے لیے ایوان سے بڑھ کر ہے، بشرطیکہ آپ پوچھیں۔ آپ کے دوسرے فقروں کا جواب اس لیے نہیں دیتا کہ بے شک میری اتنی کمزوری ہے کہ میں چلنے پھرنے میں کوتاہ ہوں اور آپ تک خاص طور سے کبھی نہیں پہنچ سکا، آپ کو دوستانہ شکایت ضرور ہونی چاہیے، جس پر مجھے ندامت ہے۔</p>
			<p>مولانا فیض الحسن سہارن پوری پر مولانا شبلی مرحوم نے جو مضمون لکھا تھا، وہ میرے پاس نہیں، ضرور بھیج دیجیے۔</p>
			<p>مولوی عبدالسلام صاحب کا مسودہ ان کو اضافہ و اصلاح کے لیے دیا تھا، وہ اس کو اپنے رنگ میں کرنا چاہتے ہیں مگر امید نہیں کہ وہ کرسکیں۔</p>
			<p>والسلام</p>
			<p>سید سلیمان</p>
			<p>۱۷ اپریل۱۹۳۷ء</p>
		</section>
		<section>
			<p>(۳۶)</p>
			<p>دفتر دارالمصنفین اعظم گڑھ</p>
			<p>مکرم، السلام علیکم: -</p>
			<p>عنایت نامہ کا شکریہ۔ دونوں ٹکڑے مفید تھے، کام آئیں گے مگر آپ نے یہ نہیں لکھا کہ ان دونوں کا ماخذ کیا ہے۔ مہربانی فرما کر ماخذ سے مطلع فرمائیے۔</p>
			<p>باقی آپ کی تلمیحات کومیں نہیں سمجھا۔ مولوی عبدالسلام سمجھیں یا آپ سمجھیں، یہاں تو معاملہ صاف ہے۔ آج کل مولوی عبدالسلام پر مراق کا سخت دورہ ہے۔ بے کار سے ہو رہے ہیں۔</p>
			<p>کیا آپ نے مکان بدل لیا؟</p>
			<p>والسلام</p>
			<p>سید سلیمان</p>
			<p>۱۲ ستمبر ۱۹۳۸ء</p>
			<p>جناب محبی منشی محمد امین صاحب زبیری۔ سول لائنس۔ علی گڑھ <annotation lang="en">Aligarh</annotation></p>
		</section>
		<section>
			<p>(۳۷)</p>
			<p>دفتر دارالمصنفین اعظم گڑھ</p>
			<p>مکرم، السلام علیکم: -</p>
			<p>ادھر بہت مصروف تھا، جواب نہ دے سکا۔ مجموعۂ خطوطِ سرسید کہاں سے ملے گا؟ مجموعۂ خطوطِ حالی بھی چاہیے۔</p>
			<p>میں علی گڑھ گیا تھا۔ آپ کو پوچھا تو معلوم ہوا کہ آپ آج کل مولوی عبدالحق صاحب کے ساتھ دہلی ہیں۔ میں آج کل خریدارانِ معارف کی توسیع کی کوشش میں ہوں۔ کیا آپ اس میں حصہ نہ لیں گے؟</p>
			<p>والسلام</p>
			<p>سید سلیمان</p>
			<p>۲۳ جنوری ۳۹ء</p>
			<p>بخدمت محبی منشی محمد امین صاحب زبیری۔ سول لائنس۔ علی گڑھ<annotation lang="en">Aligarh</annotation></p>
		</section>
		<section>
			<p>(۳۸)</p>
			<p>دارالمصنفین اعظم گڑھ</p>
			<p>محب مکرم، السلام علیکم: -</p>
			<p>عنایت نامہ ملا۔ نقوش کا ایک (پارسل) مرسل ہے۔ حیاتِ سلطانی پر ایک مختصر تحریر مرسل ہے۔</p>
			<p>آپ بھوپال جارہے ہیں اگر آپ کو موقعہ ہو تو میرے دو کام انجام دیں۔ ایک تو ندوہ کے پہلے] یہاںجو رقم لکھی گئی ہے وہ پڑھی نہ جا سکی [کی بحالی۔ مدت سے] یہاںجو رقم لکھی گئی ہے وہ پڑھی نہ جا سکی [کم کردیے گئے ہیں۔ دوسرے دارالمصنفین کے نام سے ماہوار سیرت کا اجرا۔</p>
			<p>ادھر مصروف ہوں۔ کل لکھنؤ کا قصد ہے۔</p>
			<p>والسلام</p>
			<p>سید سلیمان</p>
			<p>یکم شعبان۱۳۵۸ھ</p>
		</section>
		<section>
			<p></p>
			<p>(۳۹)</p>
			<p>دارالمصنفین اعظم گڑھ</p>
			<p>مکرم، السلام علیکم: -</p>
			<p>معلوم نہیں آپ کہاں ہیں۔ آپ نے اپنے ایک اطلاع نامہ میں مولوی شبلی صاحب کا وہ عربی قصیدہ نقل کر کے بھیجا ہے جو اکتوبر ۱۸۸۱ء میں مولانا نے سرسید کی مدح میں لکھا تھا۔ آپ براہِ مہربانی اکتوبر ۱۸۸۱ء کے انسٹی ٹیوٹ (گزٹ) میں دیکھ کر مطلع فرمائیے کہ اکتوبر ۱۸۸۱ء کی تاریخ صحیح ہے۔ ہوسکے تو تاریخ لکھیے اورانسٹی ٹیوٹ (گزٹ) کے جلد اور نمبر یا تاریخِ اشاعت۔ پھر اس سے مطلع فرمائیے کہ مولانا جنوری ۱۸۸۲ء یا ۱۸۸۳ء میں علی گڑھ میں پروفیسر مقرر ہوئے۔</p>
			<p>جواب جلد عنایت فرمائیے۔ بھوپال میں کیا ہوا؟</p>
			<p>والسلام</p>
			<p>سید سلیمان</p>
			<p>۲ رمضان ۱۳۵۸ھ</p>
		</section>
		<section>
			<p>(۴۰)</p>
			<p>دفتر دارالمصنفین اعظم گڑھ</p>
			<p>مکرم، السلام علیکم: -</p>
			<p>میں نے شروع رمضان میں آپ سے دریافت کیا تھا کہ آپ نے انسٹی ٹیوٹ گزٹ سے نقل کر کے مولانا شبلی کا وہ عربی قصیدہ نقل کرکے بھیجا تھا جو انھوں نے سرسید مرحوم کی مدح میں لکھا تھا۔ اس کی تاریخ آپ نے اکتوبر ۱۸۸۱ء لکھی ہے مگر چونکہ پنسل سے لکھا ہے اس لیے یقینی نہیں۔ مہربانی کرکے صحیح تاریخ لکھیے کہ اکتوبر ۱۸۸۱ء یااکتوبر ۱۸۸۲ء ہے۔ صاف لکھیے اور اخبار کے نمبر و سال کا حوالہ بتائیے۔ اس سے بھی مطلع فرمائیے کہ مولانا ۱۸۸۲ء میں پروفیسر ہوئے یا جنوری ۱۸۸۳ء میں۔ مجھے شک ہے۔</p>
			<p>رمضان بہ آرام گذر رہے ہیں۔ آپ کے سفرِ بھوپال کا حال معلوم نہیں ہوا۔</p>
			<p>والسلام</p>
			<p>سید سلیمان</p>
			<p>۲۶ رمضان ۱۳۵۸ھ</p>
			<p>مکرمی منشی محمد امین صاحب زبیری دام لطفہٗ۔ سول لائنس۔ علی گڑھ <annotation lang="en">Aligarh</annotation></p>
		</section>
		<section>
			<p>(۴۱)</p>
			<p>دارالعلوم ندوہ لکھنؤ</p>
			<p>محب، مکرم السلام علیکم: -</p>
			<p>آپ کے لفافے سے جو خط برآمد ہوا، اس کو پڑھ کر مجھے بے حد ہنسی آئی۔ وہ ایک دل جلے کے خط کاجواب تھا جو پورتیہ [؟] میں ندوہ کے لیے کوئی جائداد وقف کرنا چاہتا ہے۔ دیکھیے وہ دل جلا آپ کا خط پا کر کیسا چراغ پا ہوتا ہے۔ بہرحال آپ کے خط میں یہ تھا۔</p>
			<list>
                <li>۱۔ اس عربی قصیدے کی تمہید لکھ بھیجیے جو اکتوبر ۱۸۸۱ء کے گزٹ میں ہے۔</li>
                <li>۲۔ آپ کو معلوم ہے کہ سرسید اور مولانا میں اخیر زمانے میں اختلاف پیدا ہوگئے تھے اس کے وجوہ کیا ہیں اور اسباب کیا تھے؟</li>
                <li>۳۔ میں مولانا مرحوم کے خطبات اور تقریریں چھپوانا چاہتا ہوں اس لیے یہ معلوم کرنا چاہتا ہوں کہ کانفرنس کی کن کن رودادوں میں ان کی چھوٹی بڑی تقریریں ملیں گی۔ ان کا حوالہ اور ہوسکے تو ان رودادوں کے نسخوں کی بہم رسانی یا ان تقریروں کی نقل، جس کی اجرت دی جائے گی۔</li>
                <li>۴۔ کانفرنس کے اجلاسِ اول میں مولانا نے کن تجویزوں کی تائید یا تحریک فرمائی اور ان پر جو تقریر بھی کی ہو بغیر تاریخ و اجلاس بھیج دیجیے۔</li>
                <li>۵۔ ترقیِ پنشن پر مبارک باد قبول فرمائیے۔</li>
			</list>
			<p>آج کل ندوہ کا کام اپنے ذمہ لیا ہے۔ اس میں مدد فرمائیے۔ الندوہ کا بھی قصد ہے۔ ہاں! آپ نے دوسرے خط میں دارالمصنفین کی تاریخ کی جو تحریک اس موقع پر کی ہے، وہ بر محل ہے۔ ان شاء اللہ عمل کی کوشش کی جائے گی۔</p>
			<p>والسلام</p>
			<p>سید سلیمان</p>
			<p>۲۷ نومبر ۳۹ء</p>
		</section>
		<section>
			<p>(۴۲)</p>
			<p>دارالمصنفین اعظم گڑھ</p>
			<p>مکرمی، السلام علیکم: -</p>
			<p>کارڈ ملا۔ افسوس کہ مجھے پچھم کے بجائے پورب جانا پڑ رہا ہے۔ یعنی دلی کے بجائے کلکتہ۔</p>
			<p>مولانا شبلی کی تحریریں تومقالاتِ شبلی میں چھپ چکیں۔ ”مجلسِ علمِ کلام“ کا مضمون مقالات میں آگیا ہے۔ آپ کے پاس مقالاتِ شبلی کی سب جلدیں ہوں گی، آپ دیکھ سکتے ہیں۔</p>
			<p>مولانا کے خطبات اورتقریروں کی ضرورت ہے۔ تقریریں چھوٹی بڑی سب نقل کی جائیں اور ہر ایک کی تاریخ اور مقام لکھ دیا جائے۔ مولوی اکرام اللہ خاں سے کہہ دوں گا۔</p>
			<p>آپ کے خطوطِ شبلی مستقل فتنہ کا باعث ہورہے ہیں۔ ابھی مولانا شبلی اور بمبئی کے حسن و عشق پر ایک مضمون شائع ہوا ہے۔ مولوی عبدالسلام نے جواب لکھا ہے۔</p>
			<p>والسلام</p>
			<p>سیدسلیمان</p>
			<p>۲۸ دسمبر ۳۹ء</p>
		</section>
		<section>
			<p>(۴۳)</p>
			<p>دارالمصنفین اعظم گڑھ</p>
			<p>مکرم، السلام علیکم: -</p>
			<p>افسوس ہے کہ میرا خط آپ کو نہیں ملا۔ میں نے لکھ دیا تھا کہ تجویزیں نہیں چاہئیں، مولاناکی تقریریں چاہئیں۔ ”مجلس علمِ کلام“ والی تحریر تو مقالات میں چھپ چکی ہے، یہ نہیں چاہیے۔ اس خط میں خطوطِ شبلی کے ایک نتیجہ سے آپ کو اطلاع دی تھی کہ لوگ بمبئی میں مولانا کی محبوبہ کی تاریخی تلاش میں مصروف ہیں۔</p>
			<p>اب اس وقت ایک اور ضرورت ہے۔ ”انجمنِ ترقیِ اردو“ کے ابتدائی قیام، مقامِ قیام، تاریخِ قیام اور مولانا کی نظامت کی کیفیت اور تاریخ چاہیے۔ میں نے مولوی عبدالحق صاحب سے زبانی ذکر کیا تھا، وہ بھی کوئی حوالہ نہ بتا سکے۔ یہ بھی لکھیے کہ مولاناکی نظامت کے زمانہ میں کون کون (سی) کتابیں چھاپی گئیں۔ </p>
			<p>میں کلکتہ سے زکام لے کر آیا، اب تک اس سے نجات نہیں ہوئی۔ ”انجمنِ ترقیِ اردو“ کے حالاتِ مطلوبہ سے جلد مطلع کیجیے۔</p>
			<p>والسلام</p>
			<p>سید سلیمان</p>
			<p>۱۲ جنوری ۴۰ء</p>
		</section>
		<section>
			<p>(۴۴)</p>
			<p>دارالمصنفین اعظم گڑھ</p>
			<p>مکرم، السلام علیکم: -</p>
			<list>
                <li>۱۔ ریویو السفرالی المؤتمر، تعلیمِ قدیم و جدید (جوالندوہ میں لکھا گیا) اور کالج میگزین کے مضامین ”حقوق الذمیین“ اور ”شفاخانے“ وغیرہ سب چھپ گئے ہیں۔ ندوہ والا لیکچر بھی ہمارے پاس ہے البتہ ”اسلام کی بہترین جمہوریت“ اور ”جامعۂ ازہر اور اس کی اصلاح“ میرے پاس نہیں۔ ان دونوں کو بھیج دیجیے اور یہ بھی نشان کردیجیے کہ آپ نے کس تاریخ کے پرچے سے لیا ہے۔</li>
                <li>۲۔ مولوی اکرام اللہ خاں کو میں نے نہیں لکھا۔ اب لکھتا ہوں۔ ابھی تک آپ ہی پر بھروسہ ہے۔</li>
                <li>۳۔ ”انجمنِ ترقیِ اردو“ کے قیام اور مولانا کی نظامت کے دور کی تاریخ مطلوب ہے۔</li>
                <li>۴۔ پوری کتاب ختم ہونے پر اس کا مسودہ آپ کی نظر سے گذرے گا۔</li>
			</list>
			<p>والسلام</p>
			<p>سید سلیمان</p>
			<p>۱۸ جنوری۱۹۴۰ء</p>
		</section>
		<section>
			<p>(۴۵)</p>
			<p>دفتر دارالمصنفین اعظم گڑھ</p>
			<p>مکرم، السلام علیکم: -</p>
			<p>یہ تینوںمضمون</p>
			<list>
                <li>۱۔ ”اشاعتِ کتبِ قدیمہ“</li>
                <li>۲۔ ”دوسری قوموں کی مشابہت“</li>
                <li>۳۔ ”متبنی“ ۔</li>			
			</list>
			<p>مقالات میں چھپ چکے ہیں۔</p>
			<p>سید سلیمان</p>
			<p>۲۴؍ جنوری ۱۹۴۰ء</p>
			<p>مکرمی منشی محمد امین صاحب زبیری۔ سول لائنس۔ علی گڑھ۔ <annotation lang="en">Aligarh</annotation></p>
		</section>
		<section>
			<p>(۴۶)</p>
			<p>دارالمصنفین اعظم گڑھ</p>
			<p>محبی، السلام علیکم: -</p>
			<p>ازہر والا مضمون پہنچا۔ یہ ہمارے ہاں نہ تھا۔ آپ ان تقریروں کو بھیج دیجیے، میں ان کو درست کر لوں گا۔ ”صرف دولت“ والی تقریر ہو تو وہ بھی بھیج دیجیے۔ جمہوریت والا مضمون بھی بھیج دیجیے۔</p>
			<p>ایک مہینے کے بعد حیدر آباد، پونہ اور بمبئی کے سفر سے واپس آیا ہوں۔ حیدر آباد میں ندوہ کی ماہوار کے اضافہ کے لیے عریضہ پیش کیا ہے۔ اللہ مالک ہے۔</p>
			<p>ریویو جو بھیجا ہے وہ شائع ہوگا۔</p>
			<p>الندوہ دوبارہ جاری کیا ہے۔ خدا کرے جاری رہے۔ اگر نہ دیکھا ہو تو دفتر الندوہ، بادشاہ باغ لکھنؤ سے منگوائیے۔ قیمت وہی [یہاںجو رقم لکھی گئی ہے وہ پڑھی نہ جا سکی] ، وہی حجم۔ مضامین خلافت، ہندی، قرآن کا انگریزی ترجمہ، اوقافِ اسلامی، اسٹرائک لندن، اوقافِ اسلامی موجود ہیں۔ جمہوریت والا مضمون بھیجیے۔</p>
			<p>والسلام</p>
			<p>سید سلیمان</p>
			<p>۲۷ فروری ۴۰ء</p>
		</section>
		<section>
			<p>(۴۷)</p>
			<p>دفتر دارالمصنفین اعظم گڑھ</p>
			<p>مکرم، السلام علیکم: -</p>
			<p>سوانح شبلی اب قریبِ ختم ہے۔ آپ نے مولانا کا مضمون جمہوریت جس کو آپ فرماتے تھے، مجھے نہیں بھیجا۔ براہِ کرم جلد بھیج دیجیے اور جس اخبار سے لے کر بھیجیے، اس کا نام اور تاریخِ اشاعت بھی لکھ دیجیے۔</p>
			<p>امیدکہ مزاج بخیر ہیں۔ مولوی عبدالسلام بخیر ہیں۔ حیاتِ شبلی میں آپ کا نام بھی آیا ہے۔</p>
			<p>والسلام</p>
			<p>سید سلیمان</p>
			<p>۶رمضان ۱۳۵۹ھ</p>
			<p>۹ اکتوبر ۴۰ء</p>
			<p>بخدمت جناب منشی محمد امین صاحب۔ سول لائنس۔ علی گڑھ<annotation lang="en">Aligarh</annotation></p>
		</section>
		<section>
			<p>(۴۸)</p>
			<p>نمبر ۸۷۲۸		دفتر دارالمصنفین اعظم گڑھ</p>
			<p>مکرم، السلام علیکم: -</p>
			<p>آپ کی مرسلہ تحریریں ملیں۔ شکریہ اور آئندہ کا منتظر۔</p>
			<p>والسلام</p>
			<p>سید سلیمان</p>
			<p>۲۰ نومبر ۱۹۴۰ء</p>
			<p>منشی محمد امین صاحب زبیری۔ سول لائنس۔ علی گڑھ<annotation lang="en">Aligarh</annotation></p>
		</section>
		<section>
			<p>(۴۹)</p>
			<p>دارالمصنفین اعظم گڑھ</p>
			<p>مکرم، السلام علیکم: -</p>
			<p>آپ کا ایک عنایت نامہ مجھے ملا تھا۔ جس طرح مجھے آپ کی نہیں، آپ کو میری بھی خبر نہیں۔ کئی مہینوں سے میں مبتلاے مصائبِ گوناگوں ہوں۔ ساڑھے چار مہینوں کے بعد ۸ ستمبر کو اعظم گڑھ آیا ہوں۔ ایک ماہ ریل و ڈاک کے ہنگاموں میں وطن میں اس طرح رکا رہا کہ نہ مسافر تھا نہ مقیم۔ گھر جانے کی وجہ ایک لڑکی کے نکاح کی تقریب تھی، مہینوں کے جھمیلوں کے بعد بالآخر انجام پائی۔ صاحبزادے نے امسال بی اے پاس کیا، ان کی نوکری کی فکر ہے۔ داماد نے ایم اے، ایل ایل بی کیا، اس کی فکر الگ دامن گیر ہے۔ چھوٹی لڑکی کی شادی برادری سے الگ الٰہ آباد میں کی ہے۔ نام سید حسین صاحب ہے۔ وہ بلیا میں ڈپٹی کلکٹر ہیں۔ پچھلے نومبر میں یہ شادی ہوئی۔ اس ہنگامۂ بدتمیزی کے زمانہ میں ان کی تعیناتی بلیا ہی میں تھی۔ بلوائیوںنے ۱۹ اگست کو ان کے بنگلہ پر حملہ کیا۔ انھوں نے دو گھنٹہ قبل بنگلہ چھوڑ دیا تھا اور مع بیوی کے ایک غریب مسلمان کے گھر میں پناہ لی۔ لڑکی حاملہ تھی، وہیں اس مکان میں اس کو وضعِ حمل ہوا۔ مجبورانہ بے احتیاطی کے باعث بڑی مشکل سے اس کی جان بچی۔ نوزائیدہ بچی ضائع ہوگئی۔ سارا سامان و اسباب بلوائیوں نے لوٹ لیا جس میں زیادہ تراس کا سامانِ جہیز تھا۔ ایک کپڑا اور ایک برتن تک نہ چھوڑا۔ ہزاروں کا مال لے گئے۔</p>
			<p>میری حالتِ صحت چند ماہ کے اندر بہت گھٹ گئی ہے۔ اس وقت بھی آشوبِ چشم میں مبتلا ہوں۔ اب ایک آنکھ اچھی ہے، اسی سے کام لے رہا ہوں۔</p>
			<p>بڑی لڑکی کی نسبت میرے ایک چچا زاد بھائی کے لڑکے سے تھی۔ جو مہینہ مقرر تھا اس میں ان کا انتقال ہوگیا۔ لڑکے ابو سہیل کی نسبت میرے چچا زاد بھائی کی لڑکی سے تھی۔ وہ میسور میںانسپکٹر مدارس [تھے۔ ] دفعتہ تاریخِ تقریب سے چند روز پہلے وہ چل بسے اور تقریب رک گئی۔ یہ سب امور پورے سال بھر سوہانِ روح بنے رہے۔ خدا کرے کہ اب بھی میرے سلسلۂ مصائب کاخاتمہ ہو اور اللہ تعالیٰ مزید ابتلا میں نہ ڈالے۔ اس کے احسانات کی حد نہیں اور ممکن ہے کہ یہ مصائب بھی اس کی حکمت کی رو سے میرے لیے رحمت ہی کا باعث ہوں۔ ہم اپنے جہل اور غیب کی خبر نہ رکھنے کی وجہ سے اس کو مصیبت خیال کرتے ہیں۔ بہر حال یہ تو ذاتی حالات تھے جن کا مختصر ذکر اس لیے کیا گیا تاکہ معلوم ہو کہ دنیا میں فارغ کوئی نہیں۔</p>
			<p>مجھے آپ کی علالت کی خبر مطلق نہیں ہوئی۔ آپ کو مجھ سے یہ بدگمانی ہے کہ علی گڑھ کی فضا سے متاثر ہو کر آپ سے الگ ہوگیا ہوں۔ اختلافِ رائے دوسری چیز ہے مگر میں نے بار بار آپ کو یقین دلایا ہے کہ اس اختلافِ رائے کا ہماری ذاتی دوستی و محبت پر کوئی اثر نہیں پڑاہے۔ ایک مسلمان کے پاس قسم کے سوا یقین دلانے کاکوئی دوسرا طریقہ نہیں، تو میں بقسم کہتاہوں کہ میں اپنی دوستی و محبت کے اسی جذبہ پر قائم ہوں جس پر علی گڑھ سے پہلے تھا۔ آپ کے وہ احسانات مجھے یاد ہیں جو آپ نے دارالمصنفین پر فرمائے ہیں اور میری شرافت کے لیے یہی کافی ہے کہ میں آپ کا شکر گزار رہوں۔ آپ اس باب میں برائے خدا کبھی شک نہ فرمائیںکہ مجھے اس سے بے حد تکلیف ہوتی ہے۔</p>
			<p>آپ کو کیوں یقین نہیں آتا کہ سال ہا سال سے مجھے عملی سیاسیات سے کوئی تعلق نہیں اور سوائے ندوہ اور دارالمصنفین کے میں کوئی دوسرا کام نہیں کرتا۔ علی گڑھ کا تعلق بھی کورٹ کے ہنگامے تک رہا، پھر مجھے خبر نہیں کہ کیا ہوا اور کیا ہوتا ہے۔ ڈاکٹر ضیاء الدین صاحب سے بعض بعض جلسوں میں ملاقاتیں ہوتی رہیں، باتیں بھی ہوئیں۔ پارٹی پالی ٹکس سے مجھے نہ پہلے کبھی دلچسپی رہی اور نہ اب ہے۔</p>
			<p>آپ کو شکایت ہے کہ آپ کی کتاب پر ریویو نہ ہوا۔ آپ کی کتاب لاکر ایڈیٹر صاحب کو دے دی تھی، پھر نہ آپ نے یاد دلایا اور نہ مجھے یاد آیا کہ میں پوچھتا۔ میں بھی آدمی (ہوں۔) بھولتا بھی ہوں اور بھول بھی سکتا ہوں۔ آپ نے پوچھا تو ہوتا۔</p>
			<p>آپ نے مولانا شبلی کے خطوط مانگے تھے۔ وہ خطوط اور کاغذات میں گم تھے اور تلاش کی آس کے سبب پڑے رہے۔ بارے ایک ضرورت سے کاغذات کو الٹ پلٹ رہا تھا تو وہ مل گئے۔ اب پھر ڈھونڈتا ہوں، خدا کرے جملہ مل جائیں۔ ۔ ۔ ۔ ۔ رمضان کے روزوں کے اندر میںنے ایک گھنٹے تک تمام کاغذات الٹے مگر وہ اس وقت نہیں ملے۔ مولوی عبدالسلام صاحب آپ کے دوست گواہ ہیں۔ میں اب بھی کوشش کروں گا ان شاء اللہ جب وہ مل جائیں گے، واپس ہوں گے۔</p>
			<p>امید ہے کہ آپ میری طرف [سے] اپنا دل صاف رکھیں گے اور ویسا ہی سمجھیں گے جیسے پہلے سمجھا کرتے تھے۔</p>
			<blockquote>
				<verse>
					حلقۂ مہربدان نام و نشان است کہ بود
				</verse>
			</blockquote>
			<p>حیاتِ شبلی کے دیباچہ میں بھی آپ کی امداد کا ذکر آئے گا۔</p>
			<p>والسلام</p>
			<p>سید سلیمان</p>
			<p>۱۹ رمضان ۱۳۶۱ھ</p>
		</section>
		<section>
			<p>(۵۰)</p>
			<p>اعظم گڑھ</p>
			<p>محب مکرم زاد لطفکم،</p>
			<p>السلام علیکم ورحمۃ اللہ: - عنایت نامے نے مسرور کیا، مشکور کیا۔ میرے لڑکے کا نام ابو سہیل ہے مگر وہ اپنے کو اختر سہیل یا اے سہیل لکھتے ہیں۔ انھوں نے امسال علی گڑھ یونی ورسٹی سے تھرڈ کلاس میں بی اے کیا ہے۔ میں واقعی ان کے لیے بہت پریشان ہوںکہ کیا کیا جائے۔ سنٹرل ہوم ڈیپارٹمنٹ میں کلرکی کی کوشش کا خیال تھا مگر ذرائع مفقود۔ آنریبل سید عبدالعزیز صاحب سے قدیم ملاقات ہے، ان سے دوسروں کے لیے سفارش کرتا ہوں مگر اپنے کے لیے شرماتا ہوں۔ ڈاکٹر ضیاء الدین اگر چاہیں تو وہ سب کچھ کرسکتے ہیں، بشرطیکہ چاہیں۔ آپ کی کوشش و اثر سے بہت کچھ امید پڑتی ہے۔ ان کا سبجکٹ ایف اے تک تو تاریخ اور عربی تھی مگر بی اے میں اردو، تاریخِ اسلام اور انگریزی تھی۔ لٹریچر سے ذوق رکھتے ہیں۔ محنتی اور مستعد بہت ہیں۔ ہر کام کو پوری جاں فشانی سے کرتے ہیں۔ ریلوے میں اچھی طرح چل سکتے ہیں۔ وہ خود کمپٹیشن میں بیٹھنا چاہتے ہیں۔ آپ کا خط میں نے ان کو دے دیا۔ اس کو پڑھ کر بہت خوش ہوئے اور آپ کی ہمدردی سے متاثر۔ وہ ایک ہفتہ کے لیے پٹنہ گئے ہیں۔ واپس آجائیں تو میں ان کو آپ کے پاس علی گڑھ بھیج دوں گا۔ آپ جو مناسب مشورہ دیں گے وہ کریں گے۔</p>
			<p>میرے داماد اردو میں ایم اے اور ایل ایل بی ہیں۔ دونوں مسلم یونی ورسٹی سے سیکنڈ کلاس میں کیا ہے۔ ان کا ارادہ منصفی کا ہے۔ پٹنہ میں جسٹس فضل علی اب چیف ہیں۔ شیعہ ہیں، ان سے کام لینا پڑے گا۔ سوال یہاں بھی ذریعے کا ہے۔ بہر حال آپ کی کوششوں سے جو مدد حاصل ہوگی وہ شاید مجھ سے زیادہ کامیاب ہو۔</p>
			<p>عزیزی یامین کی کامیابی کا حال پڑھا اور سنا۔ [اللہ] مبارک کرے۔ اس میں عزیز موصوف کی ہوش مندی اور صحیح راہِ عمل کو بھی دخل ہے۔ اللہ تعالیٰ آپ کے اور صاحبزادوں کو بھی کامیاب کرے کہ اس عمر میں آپ کو اطمینان نصیب ہو۔</p>
			<p>حیاتِ شبلی کے ۳۰۰ صفحات چھپ چکے ہیں، ۶۰۰ ابھی باقی ہیں۔</p>
			<p>والسلام</p>
			<p>سید سلیمان</p>
			<p>۱۹ اکتوبر ۴۲ء</p>
			<p>میں اب لکھنؤ جارہا ہوں۔ ۲۵ اکتوبر سے دو ہفتوں تک تھانہ بھون رہوں گا۔ لکھنؤ کا پتا دارالعلوم ندوہ لکھنؤ اور تھانہ بھون کا، خانقاہِ امدادیہ، تھانہ بھون ضلع مظفر نگر۔ عزیزی سہیل کو براہِ راست شبلی منزل، اعظم گڑھ کے پتا سے لکھ سکتے ہیں۔</p>
		</section>
		<section>
			<p>(۵۱)</p>
			<p>محبی منشی محمد امین صاحب زبیری۔ سول لائنس، علی گڑھ</p>
			<p>اعظم گڑھ</p>
			<p>مکرم دام لطفکم،</p>
			<p>السلام علیکم: - عنایت نامہ مجھے تھانہ بھون میں ملا تھا۔ عزیزی سہیل کو ایک پھوڑا نکل آیا تھا۔ وہ پٹنہ دانا پور اسپتال میں پڑے تھے۔ ابھی آئے ہیں اور میں بھی پرسوں ہی واپس آیا ہوں۔ عزیزم سلمہٗ آپ کے پاس علی گڑھ جارہے ہیں۔ اب آپ ہیں اور وہ ہیں۔ ان کو جو مشورہ ان کے لائق دیجیے، وہ ان شاء اللہ عمل کریں گے۔ خدا کرے کہ آپ کی کوششیں کامیاب ہوں۔ امید ہے کہ آپ ان کو مطیع و فرماں بردار پائیں گے۔ دسمبر تک یہ قسمت آزمائی کریں گے۔ امید کہ آپ کا مزاج بخیر ہوگا۔</p>
			<p>والسلام</p>
			<p>سید سلیمان</p>
			<p>۱۷ نومبر ۱۹۴۲ء</p>
		</section>
		<section>
			<p>(۵۲)</p>
			<p>جناب محبی منشی محمد امین صاحب زبیری دام لطفہ،</p>
			<p>السلام علیکم: -آپ کے سر ابھی دو عزیز تو چپکے ہی ہوئے ہیں، اب ایک تیسرا بھی چپکانا چاہتا ہوں۔ علی گڑھ گزٹ ۱۵ دسمبر ۴۲ء میں ملفوفہ اشتہار چھپا ہے۔ میرے ایک نوجوان عزیز جو میرے پاس اسی قسم کا کام کرتے ہیں لیکن یہاں مشاہرہ کم پاتے ہیں، اس اشتہار کے مطابق اپنے کو پیش کرتے ہیں۔ درخواست تو انھوں نے حفیظ الرحمن صاحب، حفیظ منزل، میرس روڈ علی گڑھ کے نام بھیج دی ہے۔ میں ان صاحب سے واقف نہیں۔ اگر آپ کو واقفیت ہو اور ضرور واقفیت ہوگی توآپ براہِ مہربانی کوشش فرما کر تقرر کرادیں۔ بہت ممنون ہوں گا۔ افسوس کہ قلم تطویل کا عادی نہیں ورنہ زیادہ لکھتا۔</p>
			<p>عزیزی سہیل ابھی تک ناکام ہیں۔ شاید ڈاکٹر صاحب نے حسبِ توقع دلچسپی نہیں لی۔ بہرحال ممنون ہوں کہ اس گرانی میں آپ ان دو ناخواندہ مہمانوں کی میزبانی فرما رہے ہیں۔</p>
			<p>کیا ان لوگوں کی کامیابی کی کوئی توقع ہے؟آپ کی رائے سننی چاہتاہوں۔ افسوس کہ میں اچھا نہیں ورنہ علی گڑھ خود آتا۔ گھر میں بھی علالت ہے۔</p>
			<p>والسلام</p>
			<p>سید سلیمان</p>
			<p>۲۲ دسمبر ۱۹۴۲ء</p>
		</section>
		<section>
			<p>(۵۳)</p>
			<p>دارالمصنفین اعظم گڑھ		مورخہ ۲۱ مارچ ۴۳ء</p>
			<p>مکرمی، السلام علیکم!</p>
			<p>یادِ ایام کی اصل اور کاپیاں واپس مرسل ہیں۔</p>
			<p>میں دوبارہ عرض کرتا ہوں کہ آپ نے مولانا شبلی کے حال میں غایت بے تکلفی سے بعض ایسے واقعات نقل کیے ہیں جو احباب کے لیے اور وہ بھی آغازِ شباب کے لیے ہوتے ہیں۔ دورِ جوانی چناں کہ افتددوانی تو دانی۔ مگر اب جب وہ اواخرِ عمر میں ایک مقدس کام کے بانی ہوئے، ان کا تذکرہ کرنا اور لکھنا بالکل نامناسب ہے۔ گناہ کا ستر چاہیے نہ کہ تشہیر، اس لیے ازراہِ عنایت بلکہ اس دوستی کے واسطے سے جو آپ کو مولانا مرحوم سے تھی یہ عرض کرتا ہوں کہ ان واقعات پر پردہ ڈالیے تاکہ ان کا نامِ نیک ضائع نہ ہو اور یوں بھی عیب و گناہ کا برملا اظہار اور فخر مسلمان کے لیے زیبا نہیں۔</p>
			<p>آپ کا یہ فرمانا کہ ”عطیہ بیگم صاحبہ کی علمی قدر دانی نے مولانا کی فارسی شاعری میں نئی روح پھونک دی تھی۔ “ بالکل غلط واقعہ ہے۔ غزلوں کا آغاز ۱۹۰۵ء سے ہوا اور خطوط و ملاقات کا سلسلہ ۱۹۰۸ء سے ہے۔</p>
			<p>والسلام</p>
			<p>سید سلیمان</p>
			<p>۱۸ مارچ ۱۹۴۳ء</p>
		</section>
		<section>
			<p>(۵۴)</p>
			<p>دارالمصنفین اعظم گڑھ		مورخہ ۷ اپریل ۱۹۴۳ء</p>
			<p>مکرم، السلام علیکم: -</p>
			<p>پرائی ویٹ باتوں کے لیے پرائی ویٹ کارڈ لکھ چکا ہوں، اب معارف دارالمصنفین کے لیے یہ خط لکھ رہا ہوں۔ آپ نے حساباتِ دارالمصنفین میں بعض ضروری انعامات مگر قابلِ اخفا کے لیے جو تدبیر بتائی تھی وہ دفتر کو مع ہدایت کے کہہ دی۔ ان شاء اللہ تعالیٰ عمل ہوگا۔</p>
			<p>ڈگری کی نسبت جو اطلاع دی ہے اس کی تصحیح کردی جارہی ہے۔ آپ قومیات کے واقعی بڑے مؤرخ ہیں۔</p>
			<p>عزیزی نعمان کی انگریزی کتاب جو آپ کی اردو کتاب کا چربہ ہے، مفید ہوگی اور یہ سن کر خوش ہوں کہ اس کی ایسی قدر دانی ہوئی۔ یہ سب آپ کا فیض ہے۔</p>
			<p>کمال کمیٹی کی رپورٹ اور بعض کتابیں میاں عاصم نے کتب خانہ میں داخل کردی ہیں۔</p>
			<p>میرے حالات جو انھوں نے لکھے ہیں مجھے نہیں معلوم اور نہ میں نے ان کا وہ مضمون دیکھا ہے۔ آپ کا مشورہ مفید ہی ہوگا۔</p>
			<p>حیاتِ شبلی موسم کی حدت کے سبب سے رکی ہوئی ہے۔ کچھ چھینٹے پڑیں تو آگے چلے۔ نصف سے زائد چھپ چکی ہے۔ دیباچے میں آپ کا شکریہ بھی ادا کیا ہے۔</p>
			<p>میاں عاصم ابھی تک دلی میں ہیں۔ حسبِ ہدایت میاں سہیل ایم اے کے لیے آمادہ ہورہے ہیں مگر کا ہے میں ایم اے کریں۔</p>
			<p>والسلام</p>
			<p>سید سلیمان</p>
			<p>محبی منشی محمد امین صاحب زبیری۔ سول لائنس۔ جیل روڈ۔ علی گڑھ <annotation lang="en">Aligarh</annotation></p>
		</section>
		<section>
			<p>(۵۵)</p>
			<p>جون پور۔ بذریعہ ڈپٹی سید حسین صاحب</p>
			<p>محب مکرم، السلام علیکم: -</p>
			<p>میں اس وقت ضعفِ معدہ و ضعفِ اعصاب میں مبتلا ہوں۔ یہاں بغرضِ علاج مقیم ہوں۔ مشاغلِ دماغی سے کلیتاً احتراز ہے۔</p>
			<p>سیرتِ شبلی ختم ہوگئی ہے۔ اس کا مقدمہ مع دیباچہ معارف نومبر میں مع فہرست چھپ رہا ہے۔</p>
			<p>آپ اپنے محفوظاتِ دماغی و تحریری سب سپردِ قلم کردیجیے۔ بہر حال وہ مفید ہوں گے اور آئندہ کام کرنے والوں کے لیے بطور مسالہ کے کار آمد ہوں گے۔</p>
			<p>مسلم یونی ورسٹی کے مباحث سے مجھے دور ہی رکھیے۔ اعتراضات کے بجائے ڈیپارٹمنٹ کو اپنے مشورے دیں تو زیادہ بہتر اور پھر کون [سا] صیغہ اپنے مقام پر ہے۔ ذرا عربی و فارسی اور دوسرے صیغوں پر بھی نظر دوڑائیے۔</p>
			<p>جی ہاں میاں سہیل سے فرصت ملی۔ میاں سہیل محکمۂ نمک میں انسپکٹر ہو کر مظفر پور (بہار) میں ہیں۔ میاں عاصم نے پٹنہ میں وکالت شروع کی۔</p>
			<p>والسلام</p>
			<p>سید سلیمان</p>
			<p>۳۱ اکتوبر ۱۹۴۳ء</p>
			<p>جناب منشی محمد امین صاحب زبیری۔ سول لائنس۔ علی گڑھ</p>
		</section>
	</body>
</document>