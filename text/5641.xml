<document>
	<meta>
		<title>آرمینیس ویمبری: انیسویں صدی کا ایک اہم مستشرق</title>
		<author>
			<name>خالد امین</name>
		</author>
		<publication>
			<name>Bunyad, Volume 8</name>
			<year>2017</year>
			<city>Lahore</city>
			<link>https://gcll.lums.edu.pk/research-publications/bunyad-issue-8-2017</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>استعماری قوتوں کو ان کے نوآبادیات میں فروغ دینے کے لیے علمی بنیا دیں استوار کر نے میں مستشرقین کے کر دار کو کسی صورت نظر انداز نہیں کیا جا سکتا۔ اسی لیے یورپ کے اہم مستشر قین میں اسلامی ممالک خصوصاً وسط ایشیا کی تا ریخی و تہذ یبی صورت حال کو جا ننے اور سمجھنے کے لیے آ ر مینیس ویمبری <annotation lang="en">(Arminius Vambery)</annotation> (۱۸۳۲ء –۱۹۱۳ئ) کا مطالعہ نا گز یر ہے، کیونکہ ویمبری نے وسط ایشیا میں روسی اقتدار کو بہت قریب سے دیکھا ہے اور وہ ان کے جبر و تشدد کے عینی شا ہد بھی رہے ہیں۔ انھوں نے روس کے اقدامات کی نہ صرف مذمت کی بلکہ برطانوی نو آبادیات کو روس سے بہتر جانا۔ انھوں نے اپنی تصنیف تاریخ بخارا میں اس بات کا ذکر واضح لفظوں میں کیا ہے۔ وہ یورپ میں دریاے ڈینیوب <annotation lang="en">(Danube)</annotation> کے جزیرے شت کے ایک گائوں میں ۲۹ مارچ ۱۸۳۲ء میں پیدا ہوئے۔ ابتدا ہی سے ویمبری کو زبانیں سیکھنے کا شوق تھا۔ ہنگیرین <annotation lang="en">(Hungarian)</annotation> ، لا طینی، فرانسیسی اور جر من میں مہارت حا صل کی۔ اس کے علا وہ رو سی زبان بھی سیکھی۔ بیس سال کی عمر میں ترکی زبانوں میں خا صی دست گاہ حا صل کر لی۔ ترکی میں حسین وایم پاشا کے بچوں کے اتالیق مقرر ہوئے اور پھر اپنے محسن دوست ملا احمد آفندی کی مدد سے ترکی میں سرکاری ملازمت اختیار کی اور تر قی کرتے کرتے فواد پاشا کے سیکریٹری کی ملازمت میں داخل ہو گئے۔ یہ یاد رہے کہ فواد پاشا ۱۸۵۳ء میں ترکی کے وزیر خا رجہ تھے۔</p>
			<p>ترکی میں ویمبری نے دیگر تالیفات کے علا وہ جر من و ترکی زبان کا لغت تیا رکیا اور یہاں رہتے ہو ئے انھوں نے مشرقی زبا نیں بھی سیکھیں، پھر تر کی ہی سے انھوں نے مشر قِ وسطیٰ کا سفر کیا اور وہاں کے چشم دید واقعات، سیاسی و معاشرتی زندگی کا نقشہ اپنے سفر نامے میں پیش کیا۔ ایک بھرپور زندگی گذارنے کے بعد جب وطن لوٹے تو وہاں ان کا خیر مقدم کیا گیا اور پھر انھوں نے ہنگری میں بداپسٹ یونی ور سٹی <annotation lang="en">(Budapest University)</annotation> کے مشرقی السنہ شعبے میں معلمی کے فرا ئض انجام دیے۔</p>
			<p>یورپ کے مختلف رسائل و جرائد میں مشرقی مسائل پر ویمبری کے مضامین اب بھی اہم حوالوں کے طورپر دیکھے جاتے ہیں۔ زیرِ نظرمقالے میں ویمبری کے ان کاموں کا جائزہ لیا جا ئے گا جو بر عظیم اور وسط ایشیا کے سیا سی، تہذیبی اور معا شرتی حوالوں سے نہا یت اہم ہیں۔ ان کا زیادہ تر کام مسلمانوں کے تہذیبی، تمدنی، لسانی، معاشرتی اور تاریخی جائزوں پر مشتمل ہے۔ انھوں نے انیسویں صدی میں مسلمانوں کی تاریخی اور سیا سی زند گی کا بھرپور جائزہ لینے کی کو شش کی ہے اور اس میں خاصی حد تک کامیابی حاصل کی ہے۔ ایک مستشرق ہو نے کے ناتے ان کے خیالات بعض مقامات پر متعصبانہ ہیں مگر انھیں اس تعصب کی بنیاد پر نظر اندا زنہیں کیا جا سکتا۔ اس لیے ضروری ہے کہ یہاں پر ویمبری کی چندکتابوں کے نام پیش کر دیے جائیں تاکہ ان کے تہذیبی اور ثقافتی مطالعات کی وسعت کا اندازہ لگایا جا سکے:</p>
			<p>۱۔	<annotation lang="en">History of Bukhara</annotation>، (۱۸۷۳ئ) ۔</p>
			<p>۲۔	<annotation lang="en">Arminius Vambery, His life and Adventures</annotation>، (۱۹۰۴ئ) ۔</p>
			<p>۳۔	<annotation lang="en">The Story of Hungary</annotation>، (لندن ۱۸۸۷ئ) ۔</p>
			<p>۴۔	<annotation lang="en">The Coming Struggle for India</annotation>، (لندن ۱۸۸۵ئ) ۔</p>
			<p>۵۔	<annotation lang="en">The Travels and Adventures of the Turkish Admiral Sidi Ali Reis in India, Afghanistan, Central Asia, and Persia, during the years 1553–1556; Translated from the Turkish, with Notes</annotation>، (۱۸۹۹ئ) ۔</p>
			<p>۶۔	<annotation lang="en">Western Culture in Eastern Lands</annotation>، (۱۹۰۶ئ) ۔</p>
			<p>ویمبری کی لکھی گئی ان کتا بوں میں کچھ کتا بوں کا اردو میں بھی تر جمہ کیا گیا جن میں ایک کتاب مغربی تمدن مشرقی ممالک میں <annotation lang="en">(Western Culture in Eastern Lands)</annotation> کے ایک حصے کا تر جمہ ظفر عمر نیلی چھتری والے (وفات ۴دسمبر ۱۹۴۹ئ) نے کیا ہے۔ اس کتاب کے ترجمہ کیے جا نے کا اہم مقصد یہ تھا کہ اس میں ویمبری نے ترکی، ایران، برعظیم کے سیاسی حالات کو مدنظر رکھ کر جو پیشین گوئیاں کی تھیں، انھیں پیش کیا جائے۔ ان میں بعض پیشین گوئیاں وقت گذرنے کے بعد درست معلوم ہو تی ہیں۔ ویمبری نے کتاب کے اس حصے میں یورپی نوآبادیات اور مسلم ممالک پر یورپی یلغار کو موضوع بنا تے ہو ئے اپنے خیالات میں اس خد شے کا اظہار کیا ہے کہ یورپ یا مغربی ممالک اگر ان کارروائیوں سے اس بات کے خواہاں ہیں کہ اس سے مسلمان اور اسلام کمزور ہو جائے گا تو وہ ان کی خام خیا لی ہے کیونکہ آگے آنے والے حالات، ان میں سیاسی بیداری کو جلا بخشیں گے اور مسلم ممالک میں جاری احیا کی تحریکوں سے مسلمان دوبارہ نئی زند گی سے رو شناس ہو جائیںگے۔</p>
			<p>ویمبری نے اس بات کی دلیل یہ فر اہم کی ہے کہ مشرقی ممالک میں علم کی ترویج ہمیشہ طبقۂ اعلیٰ میں ہوا کر تی تھی، ادنیٰ طبقہ یا کم حیثیت بعد میں علم حا صل کر تے تھے۔ جب کہ مغربی تہذیب و تمدن کے آنے سے مسلمان ممالک میں اعلیٰ و ادنیٰ طبقے دو نوں حصولِ علم کے لیے کوشاں دکھائی دیتے ہیں۔ اس لیے اسلا می معا شرہ اس رویے کے عام ہو نے کی وجہ سے ترقی کر جا ئے گا۔ انھوں نے اس کی مثال ترکی میں جدید خیالات کی ترویج کر نے والوں سے دی ہے۔ وہ لکھتے ہیں:</p>
			<blockquote>
				<p>ترکوں نے گذ شتہ چند سالوں میں تعلیمی میدان میں نہا یت حیرت انگیز اقدامات کیے ہیں۔ پچاس سال قبل دینی مدا رس کو جن میں جدید علوم کی تعلیم ہو تی تھی پرا نے قسم کے مکاتب قر آنی سے سخت مقا بلہ کرناپڑتا تھا۔ کیونکہ مو خرالذکر مدا رس میں مذہبی تعلیم کے علا وہ کسی اور چیز کی تعلیم نہیں دی جا تی تھی۔ ۱۸۹۶ء کے اعداد و شمار سے من جملہ ایک کروڑ اسّی لا کھ مسلمان، ترکی کے تقر یباً دو لاکھ پچاس ہزار طلبہ، مدارس اعلیٰ و درمیانی میں جہاں جدید علوم کی تعلیم ہو تی ہے، پائے جاتے ہیں۔</p>
			</blockquote>
			<p>انھوں نے مز ید لکھا کہ اب ترکوں کی ایک کثیر تعداد یورپی زبانوں میں لکھنے پڑھنے کے قابل ہے۔ وہ نیچرل سائنس، تاریخ و جغرا فیہ میں اب مہارت رکھتے ہیں اور عو رتیں بھی اب جدید علوم کے حصول کے لیے کوشاں نظر آتی ہیں۔ ان کے علم حاصل کرنے کی وجہ سے اب ترکی میں جدید اصلاحات کو ترویج دینے میں آسا نی رہے گی۔</p>
			<p>ویمبری کا نقطۂ نظر کئی حوالوں سے دلچسپ ہے۔ صرف ویمبری ہی نہیں بلکہ کئی اور اہم مستشر قین نے اسلامی ممالک پر یہ الزام عائد کیا ہے کہ مسلمان چونکہ جدید علوم سے بہرہ مند نہیں ہیں اس لیے ترقی سے کوسوں دور ہیں۔ ویمبری نے اس سے بھی بڑھ کر ایک الزام یہ عائد کیا کہ مسلمانوں میں صرف طبقۂ اعلیٰ علم حاصل کر تا تھااور ادنیٰ طبقہ اس سے محروم تھا۔ یہ تمام الزامات نہایت مبالغہ آمیز ہیں۔ علامہ شبلی نعما نی (۱۸۵۷ء –۱۹۱۴ئ) نے یورپ کے مستشر قین کے انھی سوالات کے جوابات اپنے دو اہم مقالوں ”ترجمہ“ اور ”مسلمانوں کی گذ شتہ تعلیم“ میں دیے ہیں۔ شبلی نے اپنے مضمون ”ترجمہ“ میں صرف ان علما کے حالات نقل کیے ہیںجو دیگر زبانوں سے کتابیں عربی زبان میں ترجمہ کرتے تھے۔ یہ کتابیں تاریخ، فلسفہ، طب، جغرافیہ کے مو ضو عات پر مبنی تھیں بلکہ شبلی نے تو یہاں تک کہا ہے کہ ان تمام علوم میں اہل یورپ کے پیشوا تقریباً مسلمان رہے ہیں۔ شبلی نے ”مسلمانوں کی گذشتہ تعلیم“ میں ترکی کے مدرسوں کی مزیدکیفیات کی صراحت کر تے ہو ئے لکھا ہے:</p>
			<blockquote>
				<p>محمد ثانی تمام بادشاہوں سے بڑھ کر نکلا اس کے زما نے میں تعلیم کا بڑا عام چرچا تھا اور لوگ بڑے بڑے عہدے پانے لگے۔ قسطنطنیہ کا فاتح بخوبی جانتا تھا کہ سلطنت کے قیام اور وسعت کے لیے علاوہ جو اں مر دی اور قواعد دانی کے کچھ اور بھی ضروری ہے چو نکہ وہ خو دپڑھا لکھا تھا اس لیے اس نے اپنی رعایا کی تعلیم میں کو ئی دقیقہ اٹھا نہیں رکھا۔ محمد ثا نی نے علاوہ ابتدا ئی مدرسوں کے جو مکتب کے نام سے مشہور ہیں اور ہر گائوں میں بکثرت پائے جاتے ہیں، بڑے بڑے مدرسوں کی بنیاد ڈالی … یہ تعلیم بے شبہہ اسی تعلیم کے مطا بق ہے جو پندرھویں صدی میں پیرس اور کیمبرج میں دی جاتی تھی۔</p>
			</blockquote>
			<p>اسی مضمون میں شبلی نے مسلمانوں کے قدیم طرز تعلیم کی بھی کئی مثالیں پیش کی ہیں جس سے یہ اندازہ ہو تا ہے کہ مسلمانوں میں حصول علم کے لیے اعلیٰ و ادنیٰ کی تخصیص نہیں تھی۔ انھوں نے ڈاکٹر اسپر نگر کی را ئے نقل کر تے ہو ئے لکھا ہے:</p>
			<blockquote>
				<p>ڈاکٹر اسپر نگر صا حب تخمینہ کرتے ہیں کہ مسلمانوں کے اسماء الرجال میں پانچ لاکھ مشہور عالموں کا حال مل سکتا ہے اب اگر قیاس لگایا جائے کہ تعلیم یافتہ گر وہ میں نسبت سے ایک صاحب کمال پیدا ہوتا ہے تو ایک عام تعلیم کا معقول اندازہ لگایا جاسکتا ہے۔</p>
			</blockquote>
			<p>و یمبری وسط ایشیا اور تر کی کے سیاسی حالات سے اہل یورپ کی بدگما نی کو دور کرنا چاہتے ہیں مگر خود اپنی تصنیفات میں کئی مو اقع پر مختلف قسم کے تعصبات اور بدگمانیوں کا شکار نظر آتے ہیں۔ وہ اہل یورپ کی معلومات کو درست کر نے کا جو انداز اپنا رہے ہیں وہ دیانت دارانہ نہیں ہے ان کا خیال ہے کہ اب مسلمان چونکہ مغربی علوم حاصل کر رہے ہیں اس لیے انھیں تاریک دور کا کہنا درست نہیں ہے۔ اہل یورپ کے بیشتر مستشر قین کے الزامات مسلم ممالک سے عدم واقفیت کی بنا پر ہیں۔ اسی لیے ان کا کہنا ہے:</p>
			<blockquote>
				<p>حال میں ایک اخبار مو سو مہ ترک جاری ہوا ہے، جس میں قومی بیداری کی ضرورت بانیان سلطنت عثمانیہ کی عظمت اور پیغمبر تک کی قوم پر اپنی فضیلت نہا یت شد ومد سے ظاہر کی جا تی ہے۔ اس کے جواب میں عربی اخبار المنار جو قاہرہ سے شائع ہوتا ہے عربوں کی حمایت کرتا ہے اور دونوں میں مبا حثے کی گرم بازاری رہتی ہے۔ پہلے اس قسم کا مبا حثہ کفر کی حد تک پہنچتا تھا لیکن آج وہ ما دی ترقی کو ہیجان میں لانے والا سمجھا جاتاہے۔ یہی عمل اہل اسلام کی تر قی کا با عث ہے۔</p>
			</blockquote>
			<p>اس تبصرے کے بعد ویمبری کا استدلال یہ ہے کہ اہل یو رپ چونکہ مسلمانوں میں موجود اس رجحان سے ناواقف ہیں اس لیے اسلام کو مسلمانوں کی ترقی میں مانع قرار دے رہے ہیں۔ انھوں نے مسلمانوں کی فن تعمیر اور دیگر اہم ترقی کی مثالوں کو پیش کر کے یورپ کو یہ با ور کرا نے کی کو شش کی ہے کہ اسلامی معا شرہ اور اسلام جمود کا شکار نہیں ہے بلکہ مغر بی تمدن اور مادی ترقی کی خوا ہشات نے اسے ارتقا اور آگے بڑ ھنے کے لیے کو شاں کر دیا ہے۔</p>
			<p>اس تجزیے کو مد نظر رکھتے ہو ئے موجو دہ عہد میں اسلامی ممالک میں موجود سیاسی صورتحال کا اگر جائزہ لیا جا ئے تو یہ بات سامنے آئے گی کہ جس مادی ترقی کے حصول کے لیے اہل اسلام دو سو سال سے تگ و دو کر رہے ہیں کیا اس کے نتا ئج اہل یورپ کے منشا کے مطابق ہیں۔ بنظرِ عمیق آج بھی مسلمان معاشرے کی صو رتحال اہل یورپ کے حسب منشا قرار نہیں دی جا سکتی۔ بہ ظا ہرجدید علوم کی ترقی و ترویج مسلمانوں کے یہاں پہلے کی نسبت کہیں بہتر انداز میں ہے مگر ان علوم کو حا صل کرنے والے مسلمانوں کی ایک کثیر تعداد مغر بی تمدن سے بھی نالاں دکھائی دیتی ہے اور اس کا ادراک مغر بی قوتیں بخو بی رکھتی ہیں۔</p>
			<p>ویمبری نے اپنی اس تصنیف میں ترک حکمران سلطان عبدالحمید (۱۸۴۲ء – ۱۹۱۸ئ) کے ان اقدامات کی تعر یف کی ہے جو انھوں نے جدید تعلیم کے حوالے سے کیے تھے مگر ساتھ ہی ان اقدامات کی مذمت بھی موجود ہے جو عالم اسلام کو ایک متحدہ سیاسی محاذ پر تشکیل دینے کے حو الے سے تھی۔ انھوں نے اس میں ان ممالک اسلامیہ کی ترقی کے امکانات پر کافی بحث کی جو مغربی نظام کو اپنے یہاں رائج کرنے کے لیے کوشاں ہیں۔ ایسی مثا لیںان کی کتاب میں کثرت سے موجود ہیں جہاں دا نشور طبقہ مغربی علوم سے بہرہ مند ہے یا اس کی اشاعت کے لیے جدوجہد کر تا ہوا دکھائی دیتا ہے۔</p>
			<p>ویمبری کی مسلمانوں کے سا تھ ہمدردی صرف اس بنیاد پر ہے کہ وہ جدید علوم حاصل کرنے کے لیے آما دہ ہیں۔ اگر وہ اپنی بنیاد پر قائم رہنا چاہتے تو مو صوف اپنے نقطۂ نظر کو ایک خاص جذبے کے تحت جسے متعصبانہ بھی کہا جا سکتا ہے فوراً تبد یل کر لیتے ہیں۔ اس کی کئی مثالیں ان کی ان تصانیف میں دیکھی جا سکتی ہیں جہاں لوگ اسلامی اقدار کو اپنانے پر مصر نظر آتے ہیں۔ ویمبری نے نو آبادیات کے توسیعی عمل کو نہ صرف سراہا بلکہ برطانوی طرز حکو مت کو روس کے مقا بلے میں بہتر گر دانا ہے۔ انھوں نے روس اور بر طانوی عملداری کا جائزہ لیتے ہوئے یہ کہا ہے کہ ایشیا میں روس کے مقا بلے میں برطانوی حکمت عملی مغربی تہذیب و تمدن کے پھیلائو میں زیادہ معاون رہی ہے، کیونکہ سیاسی امور میں برطانوی قوم کا مزاج ایشیائی قوموں سے زیا دہ قر یب ہے۔</p>
			<p>انیسویں صدی میں ایشیا، آدھا برطانیہ اور آدھا روس کے قبضے میں تھا اور دو نوں قومیں مسلمانوں کی تہذیب کے مقا بلے میں اپنے اثرات ان ممالک پر مر تب کر رہی تھیں۔ اگر ان دو نوں کا جائزہ لیا جائے تو یہ بات بجا ہے کہ روس کے مقا بلے میں بر طانوی اثرو رسوخ ایشیا میں تہذ یبی اور تمدنی حو الے سے زیا دہ رہا ہے اور اب بھی مو جو دہے۔ ویمبری نے اس کتاب کے ایک حصے میں انھی اثرات کا جائزہ لیا ہے۔ وہ لکھتے ہیں:</p>
			<blockquote>
				<p>مغربی یو رپ کی ما تحتی میں مسلمان زیادہ فا رغ البال رہیں گے کیونکہ وہ وہاں آزادی اور تہذیب و تمدن کا سبق سیکھ رہے ہیں اس کے باوجود اہل یو رپ کو اس کاادراک ہونا چاہیے کہ ان کے اتالیقوں کی خواہشات ان سے مختلف ہیں آخر کار یہ تمام مسلم ممالک سیاسی آزادی حا صل کر لیں گے۔ مصر، ترکی، ہندوستان میں اسلا می معاشرے کے سرکر دہ لوگ جدید طریقے کو اپناتے ہوئے نئے سیاسی انداز فکر سے آزادی کی جدوجہد کی بنیادیں رکھ رہے ہیں اور قومی آزادی کے خیالات ان میں اس درجے سرایت کر گئے ہیں کہ یو رپ کا ان کو بیخ وبن سے مٹا دینا قطعی نا ممکن ہے۔</p>
			</blockquote>
			<p>ویمبری کو اس بات کا بھی دکھ ہے کہ ان کے یورپی حکمران شاید اس بات کی توقع رکھتے ہیں کہ ان کی حکو مت اسلامی ممالک میں قا ئم رہے گی لیکن جلد یا بدیر ایسا وقت ضرور آئے گا جب کہ ہماری تمدنی خو اہشات کے برعکس نتا ئج پیدا ہوں گے۔ یہی وہ بنیادی نقطہ ہے جس کی وجہ سے اہل مغرب مسلمانوں پر بھر وسا نہیںکر تے اور مسلسل حر بی، معا شی، تہذیبی و تمد نی سطح پر برسر پیکار نظر آتے ہیں۔</p>
			<p>روس اور برطانیہ کے ما بین وسط ایشیا ئی ریاستوں کے معاملے پر جاری رہنے وا لی کش مکش کا جا ئزہ لینے کے لیے ویمبری کی اہم کتاب تاریخ بخارا) <annotation lang="en">(History of Bukhara)</annotation> کا جا ئزہ لیا جانا کئی حوالوں سے ضرو ری ہے۔ تاریخ بخارا ایک ایسی تصنیف ہے جس میں انھوں نے اس خطے کی مبسوط تا ریخ لکھی ہے اور کئی گمنام گو شوں کو دریا فت بھی کیا ہے مگر اس میں بھی انھوں نے اپنے متعصبانہ خیالات بھرپور طر یقے سے پیش کیے ہیں۔</p>
			<p>وسط ایشیا کا یہ مردم خیز خطہ اصل میں ہندوستانی تاریخ سے راست تعلق رکھتا ہے کیونکہ اس سر زمین سے تعلق رکھنے والے حکمرانوں نے یہاں حکو مت کی ہے۔ ترکوں کی یہ سر زمین دنیا میں علمی، ادبی اور جنگی مہمات کے حوالوں سے اپنی ایک تا ریخ رکھتی ہے، ان کا اتفاق اور نفاق بھی دنیا میں مشہور رہا ہے۔ جب کبھی اس علاقے میں زبردست حاکم فرماں روائی کر تا رہا یہاں یکجہتی کی صورت نظر آئی، مگر مرکز کے کمزور ہو تے ہی ہر جگہ سرکشی اور بغاوت کے آثار ظاہر ہونے لگتے تھے۔ کوئی خاندان بھی زیادہ دیر تک اپنے آپ کو بر سر اقتدار نہ رکھ سکا۔ مشترکہ خطرے کے وقت بھی انھیں اتفاق اور اتحاد کی ضرورت محسوس نہ ہوئی۔ نتیجہ یہ ہوا کہ سارا علاقہ غیر ملکی طاقت خصو صاً روس کے قبضے میں آگیا اور آزادی کی ایک ہزار سالہ تاریخ اور روایت روس کی جبری حکومت کے آگے تباہ و برباد ہو گئی۔</p>
			<p>آر مینیس ویمبری نے یہ کتاب ۱۸۷۳ء میں لکھی اور ۱۹۵۹ء میں نفیس الدین احمد نے اس کا اردو تر جمہ کیا۔ مصنف نے بڑی کاوش اور تحقیقات کے بعد یہ کتاب لکھی ہے وہ خود سال ہا سال اس خطے کی سیاحت کرتے رہے ہیں اور وسط ایشیا کے خوانین کے سا تھ ان کے اچھے مر اسم بھی رہے ہیں۔ ترکمان قبا ئل کے سا تھ کئی دن گذارنے اور ان کی زبان، روایات اور عادات کے عینی شاہد ہونے کی وجہ سے اس کتاب میں مصنف کا تجزیہ نہا یت معر وضی ہے۔ مصنف نے اس کتاب کی تالیف میں جن کتابوں سے استفادہ کیا ہے ان کی ایک وضاحتی کتابیات بھی مر تب کی ہے جس کو دیکھنے سے یہ اندا زہ ہو تا ہے کہ مصنف نے علمی اور عملی تحقیق کی ہے جو لا ئق ستا ئش بھی ہے۔ اس کتاب کی تالیف کے بارے میں وہ خود لکھتے ہیں:</p>
			<blockquote>
				<p>بخارا کی تاریخ کے دو حصے ہیں۔ پرانی تاریخ یا ما وراء النہر کی تا ریخ اور موجودہ ریاست بخارا کی تاریخ۔ پہلا حصہ امیر تیمور کے زوال کے وقت تک ہے یہ ملک اگرچہ کسی تاریخی کتاب کا موضوع نہیں تھا مگر وسط ایشیا کے حالات کو نظر انداز نہیںکیا جا سکتا۔ اسلا می دنیا کے اندرونی حالات سے اور کبھی مغر بی اسلامی دنیا سے یہاں کے حالات ملے جلے ہو ئے تھے۔</p>
			</blockquote>
			<p>ان تمام خوبیوں کے باوجود اس بات کو نظر انداز نہیں کیا جا سکتا کہ مصنف اسلا می اقدار و روایات سے بہت حد تک نا واقف ہیں۔ مذہبی تعصب رکھنے کی وجہ سے ان کی یہ تصنیف معلوماتی ہونے کے باوجود بھی حقائق کا دیانتدارانہ تجز یہ کر نے سے قاصر ہے۔ یہ رجحان ہمیشہ سے مستشرقین کے یہاں رہا ہے کیونکہ جب یہ لوگ اسلام کا مطالعہ کرتے ہیں تو وہ مختلف ملکوں کے مقامی رسم و رواج کو اہمیت دیتے ہو ئے انھیں عین اسلام سمجھ لیتے ہیں۔ اگر کسی ملک میں عزلت نشینی کا زیا دہ رواج ہے تو وہ اسے اسلام خیال کریں گے، اگر کسی دو سرے ملک میں علما اور صو فیہ کا لباس اور ہے تو اسے بھی اسلام کی نئی جہت قراردیتے ہیں۔ یہی وجہ ہے کہ ان کی تحریروں میں مشرقی، مغربی اور ایشیائی اسلام وغیرہ کی تخصیصی صورت دکھا ئی دیتی ہے۔ ویمبری بھی اسی نقطۂ نظر کے حامل ہیں۔</p>
			<p>ویمبری نے بخارا کی تاریخ میں ہندوستانی فرماں روائوں کے اس خطے سے تعلق کو خصو صی انداز میں دیکھا ہے۔ خاص کر اس کتاب کا وہ حصہ جس میں ظہیر الد ین بابر (۱۴۸۳ء – ۱۵۳۰ئ) اور بخارا کے تاریخی رشتوں کو بیان کیا ہے، ہمارے لیے نہایت اہم ہے۔ اس تاریخی رشتے کا مطالعہ اس لیے بھی ضروری ہے کہ بابر کی بخارا کی سر زمین سے وا بستہ زندگی کے اثرات ہندوستان کی تا ریخ اور تہذیب پر گہرے ہیں۔ بابر کے سمر قند پر حملے کے نتائج ہندوستان پر اپنے اثرات کے حو الے سے کئی اہم تبدیلیوں کا پیش خیمہ ثا بت ہوئے۔ ویمبری نے اس کتاب میں ان سیاسی عوامل کا جا ئزہ نہایت موثر انداز میں پیش کیا ہے۔</p>
			<p>ویمبری نے لکھا ہے کہ بخارا کے خوانین صرف جنگی مہمات کو سر کرنے کے لیے اپنی سرگرمیاں جاری نہیں رکھتے تھے بلکہ ان میں علوم و فنون سے بھی دلچسپی تھی۔ ان کا مزید کہنا ہے کہ ایشیا یا دوسری جگہ کا مسلمان تمدن، تہذ یب اور معیارِ اخلاق وغیرہ کا جو تصور رکھتا ہے، وہ ان حالات کی پیداوار ہے جو ہرات اور سمرقند کے درباروں میں تھے اور جن فنون کی طرف بہت تو جہ دی گئی وہ خطاطی اور مصوری تھے۔ خطاطی کا فن سلطان علی کا شغل تھا۔ مصوری میں بہزاد اور شاہ مظفر نے بہت شہرت حاصل کی۔ اگرچہ تیمو ری پکے سنی تھے مگر اپنی کتابوں کو رنگ دار تصاویر اور نقوش سے مزین کرتے تھے اور عمارات پر تصاویر بناتے تھے۔ بابر کے ایک بیان کے مطابق اس نے ابو سعید تیموری کے محل میں مجسمے اور دیواروں پر جنگی تصا ویر بنی دیکھیں۔</p>
			<p>سمرقند و بخارا کے درباروںمیں صرف یہ نقوش نہیں تھے بلکہ شہزادوں اور سپاہیوں اور بزرگوں کی تصاویر بھی ہوتی تھیں۔ شاہ رخ، الغ بیگ، ابو سعیداور مرزا حسین کے زمانے میںبہت عمدہ عمارات تعمیر ہوئیں۔ کہتے ہیں کہ استاد محمد سبز اور استاد قوام الدین دونوں نے رفاہ عام کی ہز ار ہا عمارات بنوا ئیں۔</p>
			<p>ویمبری نے اس مقام پر اپنی کتاب کے حا شیے میں لکھا ہے کہ جنوبی ایشیا میں تیموری خاندان کے با دشاہ شاہ جہاں (۱۵۹۲ء – ۱۶۶۶ئ) کے زمانے میں استاد احمد اور استاد حامد نے آگرہ اور دہلی میں عما رات بنوا ئیں، جن میں تاج محل، لال قلعہ اور جا مع مسجد دہلی وغیرہ شا مل ہیں۔</p>
			<p>یہ تصنیف صرف تاریخی واقعات پر مبنی نہیں ہے بلکہ اس میں تاریخی تجز یہ بھی کئی پہلوئوں کو مدنظر رکھ کر کیا گیا ہے۔ مثلاً ازبک اور شیبانی محمد خاں کے درمیان جو معرکہ ہوا اس کی تفصیل اپنی جگہ مگر تاریخی واقعات کے ساتھ ساتھ ان بادشاہوں کی علمی و ادبی مصروفیات کا بھی ذکر موجود ہے۔ بخارا اور سمر قند کے خوانین سلطنت عثما نیہ کے ساتھ کیا روابط رکھنے کے خواہاں تھے اس کا ذکر خصو صی حوالوں سے ملتا ہے۔</p>
			<p>اس کتاب کے آخری باب میں انھوں نے بخارا کے امیر، امیر نصراللہ (دور حکومت، ۱۸۲۶ئ–۱۸۶۰ئ) کے حالات بیان کیے ہیں۔ یہ عہد وسط ایشیا میں رو سیوں کے بڑھتے ہو ئے اثر و رسوخ کا تھا۔ روس اور وسط ایشیا کی تاریخ کا مطالعہ کرنے سے یہ بات بھی سامنے آتی ہے کہ ان دونوں خطوں کے سیاسی اور تجارتی تعلقات کئی صدیوں کو محیط ہیں۔ پرانی تجارتی شاہراہ جو والگا <annotation lang="en">(Valga)</annotation> کے ساتھ ساتھ ماسکو <annotation lang="en">(Moscow)</annotation> اور نواگراڈ <annotation lang="en">(Novgorod)</annotation> تک جاتی تھی اس کی وجہ سے روس کے بڑے تجارتی کاموں کو چلانے والے اصحاب اور بخارا کے خو انین خط کتا بت کرتے رہتے تھے۔ یوں یہ عمل سیاسی معاملات میں بھی اضافے کا باعث بنا۔ ویمبری کی تاریخ یہ بتاتی ہے کہ پہلا سفارت خا نہ ایم نیگری نے بخارا میں ۱۸۲۰ء میں قا ئم کیا۔</p>
			<p>اس کتاب میں برطا نیہ اور روس کے ما بین وسط ایشیا کی ریاستو ںکے حوالے سے موجود چپقلش کا بھی محا کمہ کیا گیا ہے۔ ان کا خیال ہے کہ برطانیہ نے کبھی بھی وسط ایشیائی ریاستوں پر چڑھائی کرنے کی کو شش نہیں کی بلکہ ان کو مہذب بنانے کے لیے سفا رتی تعلقات استوار کیے تھے۔ نصراللہ کی موت کے بعدامیر مظفر الدین اور رو مناف خا ندان وسط ایشیا میں روسی تسلط کے خلاف تھوڑی سی مزاحمت کر نے کے بعد ناکام ہو گیا۔ یہاں کے باشندے اپنی سخت جانی کی وجہ سے کم وسائل کے ہوتے ہوئے بھی کا فی مقا بلہ کر نے کی کو شش کر تے رہے مگر ان کا مقا بلہ کئی گنا بڑے دشمن سے تھا۔</p>
			<p>روسی جر نل پیرا فسکی نے جب قوقند کے باشندوں کو ہتھیار ڈالنے کے لیے کہا تو انھوں نے اس کے جواب میں کہا کہ جب تک ہمارے پاس بارود کا ایک ذرہ بھی ہو گا وہ اس وقت تک مقابلہ کریں گے۔ بہرحال قوقند پر بھی روس فاتح رہا اور اس نے ۸ اگست ۱۸۵۳ء کو اس علاقے کو فتح کیا۔ اسلامی تاریخ کا مطالعہ کرنے والوں کے لیے اہمیت کی حامل چیز اس کتاب میں یہ ہے کہ روس کے قبضے میں آجانے کے بعد بخارا کے مسلمانوںکے اقدار کو بھی کافی تبدیلی کا سامنا کرنا پڑا، یہ تبدیلی کس نوع کی تھی اس کو سمجھنے کے لیے ویمبری نے جو بات کہی اس کو پڑھنا ضروری ہے۔ اس کے بقول:</p>
			<blockquote>
				<p>جس وقت سمر قند پر روسی جھنڈا لہرا رہا تھااس وقت یہ پرانا اور دور افتادہ ملک نئی دنیا اور نئے خیالات کے راستے پر قدم زن ہوا۔ ایسے شہر اور ملک میں جو مغرب کے باسیوں کو معلوم نہ تھا اب سا منے آگئے وہ مقامات جہاں یورپین سیاح بھیس بدل کر اور جان کا خطرہ مول لے کر ہی جا سکتے تھے اب نہ صرف محفوظ اور آزاد ہیں بلکہ عیسائیوں کے زیر حکو مت ہیں۔ تاشقند میں گرجا اور کلب بن گئے ہیں۔ اسی طرح خجند اور سمر قند میں۔ تاشقند میں ایک اخبار بھی ہے اور مؤ ذن کی اداس آواز میں یو نانی گر جے کے گھنٹے لطف پیدا کر تے ہیں۔</p>
			</blockquote>
			<p>ویمبری کے خیال میں وسط ایشیا میں رو سی کامیابی اسلام پر ایک کا ری ضرب ہے، کیونکہ بخا را اسلام کا اہم روحانی مرکز بن کر ابھرا تھا۔ یہاں کے عز لت گزیں، درویش اور دینیات کے عالموں نے سلطنت عثما نیہ، مصر اور مراکش کی ذہنی تربیت میں کارہائے نمایاں انجام دیے۔ اسلامی دنیا کے مسلمانوں کے دلوں میں اس بات کا بہت رنج ہو گا کہ یہ مقدس سر زمین کفار کی موجودگی سے اپنے اثرات اور اقدار کو اسلامی ممالک میں منتقل کر نے میں ناکام ہو جائے گی، اور اسلام کے اس ستون کے گرنے سے جو گرد اڑے گی وہ سیاہ بادل کی طرح اسلام کے علمی مستقبل پر کئی عر صے تک چھائی رہے گی۔</p>
			<p>ویمبری کی اس تاریخ نے صرف اس خطے کی تہذیبی اور سیاسی اقدار کا جائزہ ہی پیش نہیں کیا بلکہ اس کی بدولت کئی اور اہم تاریخی مواد بھی منظر عام پر آئے جو ہندوستان اور وسط ایشیا کے تاریخی روابط کی گہری بنیادوں کو بیان کرتے ہوئے دکھائی دیتے ہیں۔ ان میں ترک امیر البحر سیدی علی رئیس (۱۴۹۸ء – ۱۵۶۳ئ) کا سفرنامہ <annotation lang= "ar">مرآۃ المما لک</annotation> بھی ہے، جس کا اردو میں تر جمہ محمد انشاء اللہ خاں (۱۸۷۰ء – ۱۹۲۸ئ) نے کیا ہے۔</p>
			<p>اس سفر نامے کے بارے میں ویمبری کا کہنا ہے کہ سید علی رئیس کے اس سفر نامے سے سولھویں صدی کے ایشیائی مسلمانوں کی شبیہ کا خاکہ بآ سانی کھینچا جا سکتا ہے کیونکہ اس نے ہندوستان اور وسط ایشیا کے مسلمانوں کے حالات خود دیکھ کر بیان کیے ہیں اور وہ خود بھی کئی علوم میں مہارت رکھتا تھا اس لیے اس کی تجز یے کی صلاحیت ایک عام آدمی سے کئی گنا زیا دہ تھی۔</p>
			<p>اس سفر نامے میں ایک باب ”ہندو ستان میںمیرے تجربات“ کے عنوان سے موجود ہے جو نہا یت دلچسپ ہونے کے علاوہ اس وقت کے سیا سی حالات کا اچھا تجزیہ بھی ہے، کیونکہ سیدی علی رئیس ہندوستان میں اس وقت آیا جب ہمایوں (۱۵۰۸ء – ۱۵۵۶ئ) نے ہندوستانپر دوبارہ اقتدار قائم کیا تھا۔ اور چونکہ ترکی عالم اسلام میں اس وقت ایک بہت بڑا مر کز تھا اس لیے اس کے کسی بڑے فوجی افسر کی آمد کسی بھی بادشاہ کے لیے کئی حوالوں سے کار آمد تھی، اسی لیے ہمایوں نے اس امیر البحر کا پرتپاک استقبال کیا اور اسے نہا یت عزت و احترام سے نوازا گیا۔ ہمایوں کے انتقال کے وقت سیدی علی رئیس اس کے سا تھ ہی تھا۔ اس نے پو رے واقعے کی تفصیل یوں بیان کی ہے:</p>
			<blockquote>
				<p>جب میں ان کے تفرج گاہ سے رخصت ہو نے کو تھا تو مؤ ذن نے اذان دی۔ بادشاہ کی عادت تھی کہ جب یہ آواز ان کے کانوں میں پڑتی تھی تو تعظیماً زانو جھکا لیا کرتے تھے۔ جب یہ سیڑھیاں چڑھ رہے تھے تو اسی وقت مؤذن نے اذان دی۔ حسب عادت انھوں نے زانو کو جھکا لیا مگر پائوں پھسل گیا اور چند سیڑھیاں نیچے گرے جس سے ان کے سر اور با زو پر چو ٹیں آئیں اور اسی میں ان کا انتقال ہو گیا۔</p>
			</blockquote>
			<p>اس سفرنامے سے ہندوستانی بادشاہوں اور عثمانوی خلافت کے مابین سفارتی تعلقات کا بھی اندازہ ہو تا ہے۔ ہمایوں اس امیر البحر سے کافی متاثر تھا۔ اس میں نظم و نثر کا ذوق بھی پایا جاتا تھا اس لیے ہمایوں نے اسے علی شیر ثا نی کا خطاب دیا جو ترکی زبان کا مشہور شاعر تھا۔ اس سفر نامے میں جابجا ہندوستان میں وزرا کے ساتھ اس کی ملاقات اور سیدی علی رئیس اپنی شاعری ان کے دربار میں پیش کیے جا نے کا تذکرہ کر تاہے۔</p>
			<p>ویمبری کی ایک اور اہم کتاب جس کا اردو ترجمہ منشی محبوب عا لم (۱۸۷۵ئ–۱۹۵۶ئ) نے کیا ہے وہ ان کی سر گذ شت ہے۔ اس تصنیف میں ویمبری نے اپنی زندگی کے حالات بیان کرنے کے ساتھ ساتھ خیوا، بخارا، افغانستان، سمر قند، ایران، کردستان کے سفر کے حالات بھی بیان کیے ہیں، جنھیں پڑھ کر اندا زہ ہو تا ہے کہ مو صوف نے اپنی علمی اور تہذیبی تشنگی کو سیراب کرنے کے لیے تکلیف دہ حالات کا بھی بھرپور طریقے سے سامنا کیا۔ تنگ دستی کے باوجود اپنی جدوجہد جاری رکھی اور راستے میں پیش آنے والے تمام تر واقعات کو نوٹ کرتے رہے۔ اسی لیے یہ سفر نامہ صرف ایک ادبی تحریر نہیں بلکہ نو آبادیاتی دور میں روس اور برطانیہ کے لیے ایک دستا ویز کی حیثیت بھی رکھتی تھی۔</p>
			<p>ویمبری نے اس خطے میں طویل عرصہ رہ کر اس کے سیاسی، ادارتی، تہذیبی، تجارتی اور دفاعی احوال کا عمیق جائزہ لیاا ور پھر اسے اپنی کتاب میں پیش کر کے نو آبادیاتی طاقتوں کے منصوبے کو آگے بڑھا نے میں معا ونت کی، کیونکہ کئی مقامات اور جگہوں پر وہ مسلمانوں کے بھیس میں سفر کر رہے تھے اور اپنے آپ کو سلطنت عثمانیہ کے خا دم کے طور پر پیش کرتے تھے۔</p>
			<p>وہ لکھتے ہیں کہ جب میں ہرات پہنچا تو ہرات کے بادشاہ کے دربار میں گیا، چونکہ میں درویشوں کے بھیس میں تھا اس لیے کسی نے روک ٹوک نہیں کی، مگر ہرات کے شہزادے کو شک ہوا کہ میں نے حلیہ تبد یل کیا ہوا ہے، اس شک نے میرے کان کھڑے کر دیے۔ اس لیے میں نے سب سے کہا کہ مسلمان کے ساتھ مذاق کرنا کفر ہے۔ میں استنبول سے آیا ہوں اور پھر میں نے سب کے سامنے سفری کاغذات رکھ دیے تب کہیں جا کر انھیں یقین ہوا۔ اس جیسی کئی مثالیں اس کتاب میں موجود ہیں۔ جب انھوں نے اپنا یہ سفر مکمل کیا تو برطانیہ کے کئی سر کا ری مند وبین نے ان سے ملاقات کی اور روس کے بڑھتے ہو ئے اثر و رسوخ کے با رے میں ان کے مشا ہدات کو نہ صرف سنجیدگی سے سنا گیا بلکہ انھی مستشر قین کی آرا پر مبنی برطانوی پا لیسی تشکیل دی گئی، کہ روس سے راست محاذ آرائی سے اجتناب برتا جائے جس کے کئی دور رس نتائج نے برطانوی قوت کو کمز ور ہونے نہیں دیا۔ اگراس موقعے پربرطانیہ روس سے محاذ آرا ہو جاتا تو سلطنت عثمانیہ کئی محاذوں پر خود کو بہتر اندا زمیں تر تیب دے لیتی۔</p>
			<p>ویمبری نے برطانیہ اور دیگر یورپی ممالک میں ترکی اور وسط ایشیا کی علمی، ادبی اور سیاسی صورتحال پر لیکچر بھی دیے ہیں۔ لندن میں ترکوں کے تمدن و ترقی پر ایک لیکچر بھی دیاجس کا اردو ترجمہ رسالہ حسن (اگست) ، جلد دوم، نمبر۸ میں شا ئع ہواہے۔ رسالے میں ترجمہ نگار کا نام مو جود نہیں۔ رسالے میں اس کا عنوان ”لیکچر ترکی کی عام ترقی اور شائستگی“ لکھا گیا ہے۔</p>
			<p>اس لیکچر میں جو لندن میں منعقد کیا گیا ایک ایسا مجمع تھا جس میں کثیر تعداد میں انتظامی و عسکری عمائدین، پارلیمانی ارکان اور بہت سے ممالک کے سفرا بھی مو جود تھے۔ اس لیکچر میں انھوں نے ترکوں کی ترقی کا احوال بیان کیا ہے۔ اس کے ساتھ ساتھ تمدن و طرز معاشرت پر بھی اجمالی تجزیہ مو جود ہے۔ ترکوں کی عام تعلیم کا ذکر کرتے ہوئے لکھتے ہیں:</p>
			<blockquote>
				<p>سلطنت ترکی کے تعلیمات کا ذکرکرتے ہوئے مجھ کو سب سے پہلے یہ ریمارک کرنا ہے کہ وہاں اب تک قدیم اسلامی طریقۂ خواندگی جاری تھا جو غالب درجہ مذہبی لباس میں ملبوس تھا۔</p>
			</blockquote>
			<p>اس لیکچر میں انھوں نے یورپ کے سیاسی رویے کا تذکرہ کرتے ہوئے اسے ناپسند کیا جو ترکوں کے ساتھ اہل یورپ نے روا رکھا تھا۔ اس رویے کی نشاندہی کرتے ہوئے لکھتے ہیں:</p>
			<blockquote>
				<p>اس امر کے بیان کی بہت کم ضرورت ہے کہ مو جودہ ترقی یافتہ جدید لٹریچر کی اشاعت سے مسلمانوں کو عیسائیوں کے ساتھ نفرت کم ہو گئی ہے اور آئندہ بھی کم ہو جائے گی۔ اس تعصب اور اختلاف کی وجہ قرآن میں نہیں ہے جیسا کہ بالعموم سمجھا جاتا ہے بلکہ ہم لو گوں کا سیاسی برتاؤ ہے جو ہمیشہ جائز طور سے نہیں ہو تا۔</p>
			</blockquote>
			<p>پروفیسر ویمبری کا بنیادی خیال یہ تھا کہ مسلمانوں میں مغربی علوم کے حصول کی کوششیں نہایت تیز ہو گئی ہیں اس لیے مسلمان جلد یا بہ دیر ویسا ہی طرزِ زندگی اپنا لیں گے جیسا کہ مغرب چاہتا ہے۔ انھوں نے نو آبادیات کو جبر و تشددکے راستے کو ترک کرنے کے لیے کہا۔ ان کا یہ خیال تھا کہ مغربی یلغار مسلمانوں میںمغربی اقوام سے دوری پیدا کر تی ہے اورمسلمان مغرب کے اس روییسے بددل ہو کر پھر اپنے اسلاف کے راستے کو اپنانا چاہتے ہیں۔</p>
			<p>ویمبری کے خیالات اپنی جگہ مگر تاریخ کا مطالعہ اس بات کی غمازی کر تا ہے کہ ترکوں کے سلسلے میں یورپ کی ریاستوں کا سیاسی کردار اچھا نہیں تھا۔ انھوں نے ترکوں کے مذہبی رجحانات پر بھی بے جا تنقید کی ہے اور نو آبادیات کے دور میں عیسائی مبلغین کا کردار پیغمبر اسلام کی ذات کے حوالے سے ناشائستہ ہی نہیں گمراہ کن بھی رہا ہے۔ خاص کر ایسی کتابیں لکھی گئیں جو اہل مغرب کو مسلمانوں سے نفرت پر اکساتی تھیں۔ یہی وجہ ہے کہ مسلمانوں کے ساتھ اہلِ مغرب کے سیاسی کردار میں سختی در آئی۔</p>
			<p>آج بھی ان مستشرقین کی علمی سر گر میاں کئی حو الوں سے ہما رے سا منے موجود ہیں۔ ان کی محنت اور لگن جہاں ان کے تحقیقی سرمائے کو وسعت دیتی ہے وہیں وہ اہل مشرق کے کئی اقداری رویوں پر ایسے سوالات اٹھاتے ہیں جن سے یورپ والوں کے سیاسی مقا صد کی تکمیل کا سامان مہیا ہو تا ہے۔ اب یہ ہما رے دانشوروں کا کام ہے کہ وہ ان مستشرقین کے کاموں کا جائزہ لیتے ہوئے ان کے ایسے تمام سوالات پر محاکمہ و استدراک کریں جن میں مشرق کے دینی، علمی، تہذیبی اور ثقافتی سرمائے پر ناروا حملے کیے گئے ہیں۔</p>
		</section>
	</body>
</document>