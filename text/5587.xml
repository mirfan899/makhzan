<document>
	<meta>
		<title>مکتوبات سید ابوالحسن علی ندوی: ۳</title>
		<author>
			<name>سید ابوالحسن علی ندوی</name>
		</author>
		<original-publication-year>1959</original-publication-year>
		<publication>
			<name>Bunyad, Volume 7</name>
			<year>2016</year>
			<city>Lahore</city>
			<link>https://gcll.lums.edu.pk/research-publications/bunyad-v-07-2016</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>No</contains-non-urdu-languages>
	</meta>
    <body>
		<section>
			<p>۳۰ نومبر ۵۹ء</p>
			<p>مکرمی و محترمی، السّلام علیکم ورحمۃ اللہ وبرکاتہٗ</p>
			<p>امید ہے کہ مزاج گرامی بخیر ہوگا۔ میرا پہلا عریضہ مل گیا ہوگا، آج موقع مل گیا اور میں نے کتب خانے میں دوبارہ وقائع کے قدیم قلمی نسخے کو دیکھا، آپ نے جس مفصل مضمون و تفصیلات کا حوالہ دیا ہے وہ کتاب کے آخر میں ہے۔ اسامی شہداے بالاکوٹ کے بعد واقعۂ بالاکوٹ کے بعد کے کچھ حالات جو کتاب کے صفحہ۸۳۵ سے ص۸۶۱ تک آگئے ہیں؛ آپ ضروری سمجھیں تو ان کی نقل آپ کے پاس بھیج دوں، بظاہر وہ کوئی نئی چیز نہیں۔ آخری صفحے کی عبارت دفعۃً اس جملے پر ختم ہو جاتی ہے ”سوخونہ میں غازیوں کے آنے کی خبر سُن کر وہ بھی تشریف لائے اور شیخ ولی محمد صاحب سے ملاقات کی اور بہت سی تسلی دی کہ تم اس خونہ میں ٹھہرو یہاں سے کہیں“ اس پر کتاب کا یہ قلمی نسخہ ختم ہو جاتا ہے۔ جس کتاب کا دیکھنا آپ کو یاد آتا ہے وہ مجھے دستیاب نہیں ہوسکی، معلوم نہیں ضائع ہوگئی، یا کبھی اتفاقاً مل جائے۔</p>
			<p>سید احمد شہید پر عنقریب اپنے ناچیز حالات کا اظہار کروں گا، مولانا منظور صاحب نے دفتر کو ہدایت کردی تھی کہ رسالہ الفرقان مستقل آپ کے نام جاری کردیا جائے، معلوم نہیں آپ کو پہنچ رہا ہے یا نہیں۔</p>
			<p>تیسرا حصہ کس منزل پر ہے؟</p>
			<p>امید ہے مزاج گرامی بخیر ہوگا، بھائی صاحب کی جانب سے سلام قبول ہو۔</p>
			<p>ابو الحسن علی</p>
		</section>    
    </body>
</document>