<document>
	<meta>
		<title>اقبال اور خودی</title>
		<author>
			<name>واصف علی واصف</name>
		</author>
		<publication>
			<name>Bunyad, Volume 6</name>
			<year>2015</year>
			<city>Lahore</city>
			<link>https://gcll.lums.edu.pk/research-publications/bunyad-v-06-2015</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
	</meta>
	<body>
		<section>
			<p>پیر رومی کی قیادت میںعشقِ مصطفیؐ کی عظیم دولت سے مالا مال ہو کر اقبال جب عرفانِ ذات کے سفر پر روانہ ہوا تو اُس پر وسیع و جمیل کائنات کے راز کچھ اس طرح منکشف ہونا شروع ہوئے، جیسے عجائبات کا دبستاں کھل گیا ہو۔ اُس کا ذوقِ جمال اُسے سُرور و وجدان کی منزلیں طے کراتا ہوا بارگاہِ حُسنِ مطلق تک لے آیا۔ کائنات اُسے مرقعِ جمال نظر آئی۔ اُس نے دیکھا، غور سے دیکھا اور دیکھ کر محسوس کیا کہ موتی، قطرہ، شبنم، آنسو، ستارے‘ سب ایک ہی جلوے کے رُوپ ہیں۔ اُسے قطرہ، دریا، بادل، جھیلیں، سمندر ایک ہی وحدت میں نظر آئے۔ اُسے ذرّے میںصحرا اور قطرے میں دریا نظر آیا۔ اُس نے فرد اور معاشرے کی وحدت دیکھی، بِھیڑمیں تنہائی دیکھی اور تنہائی میں ہجوم نظر آیا۔</p>
			<p>اقبال کو یہ کائنات ایک عظیم دھڑکتے ہوئے دل کی طرح محسوس ہوئی۔ اُس کے اپنے دل کی دھڑکن، کائنات کی دھڑکنوں سے ہم آہنگ ہو گئی۔ اُس نے جلوۂ جاناں کو ہر رنگ میں آشکار دیکھا۔ اقبال کو عشق نے اُس مقام تک پہنچا دیا، جہاں انسان کو غیر از جمالِ یار کچھ نظر نہیں آتا۔ اُس مقام پر انسان کہہ اٹھتاہے:</p>
			<blockquote>
				<verse>
					اب نہ کہیں نگاہ ہے، اب نہ کوئی نگاہ میں
					محو کھڑا ہوا ہوں میں حُسن کی جلوہ گاہ میں
				</verse>
			</blockquote>
			<p>اس منزلِ دیدارِ حُسن پر پہنچ کر انسان یہ بیان نہیں کر سکتا کہ یہ کیا مقام ہے؟ صاحبِ منزل خود آئینہ ہوتا ہے، خود رُوبرو، خود نظر اورخود ہی محوِ نظارہ ہو کر رہ جاتا ہے۔ لیکن اقبال اس مقام پر ٹھہرا نہیں۔ اُس نے جلوۂ حُسنِ کائنات سے معنیِ کائنات کی طرف قدم بڑھایا۔ اُسے حُسنِ فطرت نے ایک عظیم پیام عطا کیا۔ اقبال نے غور کیا کہ یہ کائنات کیا ہے، انسان کیا ہے، حُسن کیا ہے، عشق کیا ہے، زندگی کیا ہے، موت کیا ہے، مابعد موت کیا ہے، عمل کا مفہوم کیا ہے، عقل کیا چیز ہے، حیرت کیا ہے اور جلوہ کیا ہے، رموز کیا ہیں، ظاہر کیا ہے، باطن کیا ہے، سوز و مستی کیا ہے، سُرورِ جاوداں کیا ہے، رحیلِ کارواں کیا ہے ”لا“ کیا ہے، ”اِلٰہ“ کیا ہے، غرضیکہ یہ سب کچھ کیا ہے، کیوں ہے، کب سے ہے، کب تک ہے۔ نور و ظلمات کیاہیں۔ غیاب و حضور کیا ہیں؟اسی تلاش و تجسس کے دوران اقبال کو اپنے فکر کی عمیق گہرائیوں میں آخر ایک روشن نقطہ دکھائی دیا۔ اور اس نقطے نے نُکتہ کھول دیا، عقدہ کشائی کر دی، اقبال کو اشیا و اعمال کی پہچان عطا ہوئی۔ یہ نقطہ اُسے حقیقت آشنا کر گیا۔ اُسے کائنات کی علامتیں نظر آئیں، شاہیں کا مفہوم سمجھ آیا، کرگس کے معنی سمجھ آئے، صحبتِ زاغ کی خرابی سمجھ آئی۔ اِسی روشن نقطے نے اسے اشیا کے باطن سے تعارف کرایا، رموزِ مرگ و حیات عطاکیے۔ اُس نے گردشِ شام و سحر کا مقصد اِسی نقطے کی روشنی میں دریافت کیا۔ یہ نقطہ پھیلتا تو کائنات بن جاتا اور سمٹتا تو آنکھ کا تِل بلکہ اقبال کا دل بن جاتا۔ اسی روشن نقطے کو اقبال نے خودی کہا ہے۔</p>
			<blockquote>
				<verse>
					نقطۂ نوری کہ نام او خودی است
					زیرِ خاکِ ما شرارِ زندگی است
				</verse>
			</blockquote>
			<p>چونکہ یہ روشن نقطہ ہر چیز بھی ہے، ہر شے سے الگ بھی ہے، اس لیے اس کی تعریف مشکل ہے۔ خودی کیا ہے، ہر شے کی اصل ہے۔ یہ <annotation lang="en">identity</annotation> ہے یعنی اس شے کی بنیادی فطری قدر، جس سے اس شے کا قیام ممکن ہے اور جس کے بغیر وہ شے قائم نہیں رہ سکتی۔ یہ انفرادیت ہے جو اس شے کو دوسری اشیا سے علاحدہ کرتی ہے، ممتاز کرتی ہے، <annotation lang="en">discriminate</annotation> کرتی ہے۔ یہ وہ تشخص ہے جس سے اس ذات کی بقا ممکن ہے۔ یہی وہ راز ہے جو کسی شے کے زندہ رہنے کا واحد جواز ہے۔ اگر یہ نہ ہو تو وہ بھی نہیں۔ درحقیقت خودی ہر قابلِ ذکر وجود کے باطن کی نورانی کلید ہے۔ خودی جذبۂ اظہارِ حُسنِ باطن ہے۔</p>
			<blockquote>
				<verse>
					وجود کیا ہے، فقط جوہرِ خودی کی نمود
					کر اپنی فکر کہ جوہر ہے بے نمود ترا
				</verse>
			</blockquote>
			<p>خودی جوہرِ ذاتی ہے۔ اگر یہ نہ ہو تو کسی ذات کے ہونے اور نہ ہونے کا فرق مٹ جائے۔ خودی ہر وجود میں موجود ہے اور اس کا اپنا علاحدہ وجود نہیں۔ زندگی کی طرح جو، ہر ذی جان میں ہے اور خود میں نہیں۔ حُسن کی طرح جو، ہر حسین میں ہے اور اُس کا اپنا الگ ٹھوس، قابلِ محسوس وجود نہیں۔ اس لیے خودی کو ایک علاحدہ مضمون کے طور پر سمجھنا ممکن ہی نہیں۔ خودی کے بیان میں <annotation lang="en">paradox</annotation> کا ہونا فطری ہے اور خودی کا <annotation lang="en">paradox</annotation> یا تضاد، تضاد نہیں۔ کیونکہ خودی فرد بھی ہے اور معاشرہ بھی، خودی تلوار بھی ہے اور تلوار کی دھار بھی، خودی مستیِ <annotation lang="ar">لا یحزنون</annotation> بھی اور سوزِ دروں بھی، خودی ضبطِ نفس کا سرمایہ بھی ہے اور اطاعت کی عظیم دولت بھی، خودی تقدیر بھی ہے اور کاتبِ تقدیر بھی، خودی نیابتِ الٰہی کا مقام بھی ہے اور اپنی انفرادیت بھی، یہ جلوت بھی اور خلوت بھی، خودی موجِ آبِ رواں بھی اور ضبطِ فغاں بھی، خودی قریبِ رگِ جاں بھی ہے اور دُوریِ شبِ ہجراں بھی، خودی راز بھی ہے اور محرمِ راز بھی، ناز بھی ہے نیاز بھی بلکہ بے نیاز بھی۔</p>
			<p>اقبال نے خودی کو اتنی وسعت عطا کر دی ہے کہ اس کو کسی ایک حوالے سے سمجھنا مشکل ہے۔ قاری کو یوں محسوس ہوتا ہے جیسے اسے <annotation lang="en">confuse</annotation>کیا جا رہا ہے لیکن ایسا نہیںہے۔ اقبال بہر حال اقبال ہے۔ وہ فقیر ہے، عارفِ حق ہے، مفکرِ فِکرصالح ہے، ملّتِ اسلامیہ کا ایک غیور فرزند، پیرِ رومی کا مریدِ با وقار ہے۔ فلسفۂ شرق وغرب سے آشنا ہونے والا اقبال خودی کے تصور سے جو پیغام دے رہا ہے وہ ایک عظیم پیغام ہے۔ اقبال خودی کے بحرِ بے پایاں سے افکار کے گوہرِ تابدار نکالتا ہے اور قاری کے دل و دماغ کو دولتِ لا زوال سے مالا مال کر دیتا ہے۔ اقبال کی خودی کو سمجھنے کے لیے یہ ضروری ہے کہ انسان صاحبِ ادراک ہو، صاحبِ نظر ہو۔ اقبال نے یہ شرط عائد کر دی ہے کہ:</p>
			<blockquote>
				<verse>
					نظر نہیں تو مرے حلقۂ سخن میں نہ بیٹھ
					کہ نکتہ ہائے خودی ہیں مثالِ تیغِ اصیل
				</verse>
			</blockquote>
			<p>اقبال کا تصورِ خودی عارفوں کے لیے ہے، اہلِ نظر کے لیے ہے، شب بیداروں کے لیے ہے، آہِ سحر گاہی سے آشنا روحوں کے لیے ہے، دل والوں کے لیے ہے، عشق والوں کے لیے ہے۔ یہ وہ علم ہے جو اہلِ علم کے لیے نہیں بلکہ اہلِ نظر کے لیے ہے۔ اقبال کہتا ہے کہ:</p>
			<blockquote>
				<verse>
					اقبال! یہاں نام نہ لے علمِ خودی کا
					موزوں نہیں مکتب کے لیے ایسے مقالات
				</verse>
			</blockquote>
			<p>خودی کو سمجھنے کے لیے یہ ضروری ہے کہ ہم ان عنوانات کو دیکھیں جن کے ماتحت اقبال نے خودی کو بیان کیا۔ مثلاًکائنات کی خودی …اسلام کی خودی…ملّتِ اسلامیہ کی خودی… عشق و عزم کی خودی…عمل کی خودی…فقر کی خودی…آزادی و حریت کی خودی، رفتارِ زمانہ کی خودی اور سب سے اہم خودی، خود آگہی کی خودی۔</p>
			<p>وقت اجازت نہیں دیتا کہ ہم ان عنوانات کا خودی کے حوالے سے مکمل جائزہ لیں، بہر حال ایک طائرانہ نظر ہی سہی۔ کائنات خودی کی عظیم جلوہ گاہ ہے۔ اس کی بیداری اور پائیداری خودی کے دم سے ہے۔</p>
			<blockquote>
				<verse>
					خودی کیا ہے، رازِ درونِ حیات
					خودی کیا ہے، بیداریِ کائنات
					یہ ہے مقصدِ گردشِ روزگار
					کہ تیری خودی تجھ پہ ہو آشکار
					آسماں میں راہ کرتی ہے خودی
					صیدِ مہر و ماہ کرتی ہے خودی
				</verse>
			</blockquote>
			<p>اقبال کا مقصد یہ ہے کہ خودی کائنات کے جلووں میں جلوہ گر ہے۔ جو انسان کائنات کے جلووں سے لطف اندوز نہیںہوتا وہ ان جلووں میں خودی کی کارفرمانی کیسے دیکھ سکتا ہے؟ اقبال کہتا ہے کہ:</p>
			<blockquote>
				<verse>
					خودی جلوۂ بدمست و خلوت پسند
					سمندر ہے اک بوند پانی میں بند
					اَزل اس کے پیچھے، ابد سامنے
					نہ حد اس کے پیچھے، نہ حد سامنے
					سفر اس کا انجام و آغاز ہے
					یہی اس کی تقویم کا راز ہے
				</verse>
			</blockquote>
			<p>یہ کائنات ہے جو ہمیشہ سے آ رہی ہے اور شاید ہمیشہ رہے گی۔ اس کی خودی گردش و استحکام میں ہے۔</p>
			<p>اب آیئے اسلام کے آئینے میں خودی کی جلوہ گری دیکھیں۔ اقبال کے نزدیک اسلام ہی محافظِ خودی ہے اور خودی محافظِ مسلماں ہے۔ اقبال اسلام کو بقاے عالم کا ذریعہ سمجھتا ہے، وہ خالی <annotation lang="en">rituals</annotation>کا قائل نہیں۔</p>
			<blockquote>
				<verse>
					یہ ذکرِ نیم شبی، یہ مراقبے، یہ سُرور
					تری خودی کے نگہباں نہیں تو کچھ بھی نہیں
				</verse>
			</blockquote>
			<p>اقبال بآوازِ بلند کہتا ہے کہ:</p>
			<blockquote>
				<verse>
					خودی کا سِرِ نہاں <annotation lang="ar">لا الہ الا اللہ</annotation>
					خودی ہے تیغ، فساں <annotation lang="ar">لا الہ الا اللہ</annotation>
					خودی سے اِس طلسمِ رنگ و بُو کو توڑ سکتے ہیں
					یہی توحید تھی جس کو نہ تُو سمجھا نہ میں سمجھا
					حکیمی، نامسلمانی خودی کی
					کلیمی، رمز پنہانی خودی کی
				</verse>
			</blockquote>
			<p>اقبال خودی کو غلامی سے نجات کاذریعہ سمجھتا ہے۔ خودی کے دم سے مسلمانوں کو اپنی عظمتِ رفتہ حاصل ہو سکتی ہے۔ اقبال کے ہاں خودی <annotation lang="en">king maker</annotation> بلکہ <annotation lang="en">kingdom maker</annotation> ہے۔</p>
			<blockquote>
				<verse>
					تجھے گُر فقر و شاہی کا بتا دوں
					غریبی میں نگہبانی خودی کی! 
					یہ پیام دے گئی ہے مجھے بادِ صبح گاہی
					کہ خودی کے عارفوں کا ہے مقام پادشاہی
					خودی ہو زندہ تو ہے فقر بھی شہنشاہی
					نہیں ہے سنجر و طغرل سے کم شکوہِ فقیر
				</verse>
			</blockquote>
			<p>آیئے اب سب سے آخری لیکن سب سے اہم عنوان، خودی اور خود آگہی کی طرف۔ اقبال اپنے قاری کو دعوتِ خود شناسی دیتا ہے۔ اس کا پیغام یہی ہے کہ:</p>
			<blockquote>
				<verse>
					اپنے من میں ڈوب کر پا جا سراغِ زندگی
				</verse>
			</blockquote>
			<p>اپنی پہچان سے ہی اللہ کی پہچان کی طرف قدم اٹھ سکتے ہیں۔ اقبال خودی کو ہی پہچان کا ذریعہ مانتا ہے۔ اقبال انسان کو پیغام دیتا ہے کہ وہ خود رازِ فطرت ہے۔ انسان ہی مقصد و مدعاے تخلیق ہے۔ انسان کو اپنا مقام پہچاننا چاہیے۔ انسان بالعموم اور مسلمان بالخصوص شاہکارِ فطرت اور اس کا تشخص خودی کے دم سے ہے</p>
			<blockquote>
				<verse>
					جو رہی خودی تو شاہی، نہ رہی تو رُوسیاہی
				</verse>
			</blockquote>
			<p>اسی طرح جو قوم محرومِ خودی ہو اس سے اقبال یوں مخاطب ہے:</p>
			<blockquote>
				<verse>
					اس کی تقدیر میں محکومی و مظلومی ہے
					قوم جو کر نہ سکی اپنی خودی سے انصاف
				</verse>
			</blockquote>
			<p>اقبال معاشی اور سیاسی غلامی میں گرے ہوئے انسان کو بلندیوں کی طرف پکارتا ہے۔ وہ اسے مایوسی کے اندھیروں سے نکال کر امید کی روشن راہوں پر گامزن کرنا چاہتا ہے۔</p>
			<blockquote>
				<verse>
					تو رازِ کُن فکاں ہے، اپنی آنکھوں پر عیاں ہو جا
					خودی کا رازداں ہو جا، خدا کا ترجماں ہو جا
					تُو اپنی خودی کو کھو چکا ہے
					کھوئی ہوئی شے کی جستجو کر
					غافل نہ ہو خودی سے، کر اپنی پاسبانی
					شاید کسی حرم کا تُو بھی ہے آستانہ
				</verse>
			</blockquote>
			<p>مسلمانوں کو ان کی خودی سے آشنا کر کے اقبال ان کو پیغام دیتا ہے کہ:</p>
			<blockquote>
				<verse>
					ہوئی جس کی خودی پہلے نمودار
					وہی مہدی، وہی آخر زمانی! 
					خودی کے ساز میں ہے عمرِ جاوداں کا سراغ
					خودی کے سوز سے روشن ہیں امتوں کے چراغ
				</verse>
			</blockquote>
			<p>اقبال کے ہاں خودی کی بلندی ہی مقصدِ حیات ہے۔ یہی وہ مقام ہے جہاں انسان کا ارادہ تقدیر بن جاتا ہے:</p>
			<blockquote>
				<verse>
					خودی شیرِ مولا، جہاں اس کا صید
					زمیں اس کی صید، آسماں اس کا صید
				</verse>
			</blockquote>
			<p>اقبال خودی کی نگہبانی کا درس دیتا ہے۔ خودداری کا پیغام دیتا ہے۔ اقبال کی خودی، زندگی ہے، حیاتِ جاوداں ہے۔ یہ ملّتِ اسلامیہ کے لیے ایک عظیم ذریعۂ حصولِ قوت ہے۔ خدا ہمیں خودی کے اس بلند مقام سے آگاہ فرمائے جہاں:</p>
			<blockquote>
				<verse>
					خدا بندے سے خود پوچھے، بتا تیری رضا کیا ہے
				</verse>
			</blockquote>
			<p>نوٹ:	 یہ مقالہ علامہ محمد اقبال کی صد سالہ تقریبات کے موقع پر ۱۹۷۷ء میں گورنمنٹ کالج سیٹلائٹ ٹاؤن راولپنڈی میں منعقد ایک تقریب میںپیش کیاگیا۔</p>
		</section>
	</body>
</document>