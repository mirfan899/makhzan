<document>
	<meta>
		<title>اٹھارہ سو ستاون سے قبل کی اردو شاعری میں یورپی زبانوں کے دخیل الفاظ</title>
		<author>
			<name>رؤف پاریکھ</name>
		</author>
		<publication>
			<name>Bunyad, Volume 6</name>
			<year>2015</year>
			<city>Lahore</city>
			<link>https://gcll.lums.edu.pk/research-publications/bunyad-v-06-2015</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>ایک عام تصور یہ ہے کہ اردو زبان میں انگریزی کے الفاظ ۱۸۵۷ء کی جنگِ آزادی کے بعد آنا شروع ہوئے۔ حقیقت یہ ہے کہ ۱۸۵۷ء سے قبل ہی یعنی انگریزوں کے مکمل غلبے سے پہلے ہی انگریزی اور بعض دیگر یورپی زبانوں کے الفاظ نے اردو زبان و ادب پر اپنے نقوش ثبت کرنے شروع کردیے تھے اور اس کا ایک بڑا ثبوت انشا اللہ خاں انشا (م: ۱۲۳۳ھ/۱۸۱۷ئ) اور مصحفی (م: ۱۲۴۰ھ / ۲۵-۱۸۲۴ئ) جیسے مسلم الثبوت استادوں کے ہاں انگریزی الفاظ کا استعمال ہے۔ ان دونوں شعرا کا انتقال ۱۸۵۷ء سے بہت پہلے ہوچکا تھا۔ انشا اور مصحفی کے ہاں انگریزی اور یورپی زبانوں کے الفاظ کا استعمال ان کے معاصرین میں سب سے زیادہ ہے۔ انگریزی کے علاوہ پرتگالی زبان کے بعض الفاظ بھی اردو میں ۱۸۵۷ء سے قبل مستعمل تھے جو اردو میں پرتگالی سے براہِ راست آئے تھے۔ البتہ بعض دیگر یورپی زبانوں مثلاً فرانسیسی کے الفاظ اردو میں انگریزی کے توسط سے پہنچے۔ ان میں سے کچھ الفاظ اٹھارویں صدی ہی میں اردو شاعری میں نمودار ہونا شروع ہوگئے تھے۔ اس زمانے کی بعض نثری تصانیف، مثلاً میر امن کی گنجِ خوبی (سالِ تصنیف: ۱۸۰۳ء) میں چند اشعار میں اور رجب علی بیگ سرور کی فسانہ عجائب (سالِ تصنیف: ۱۸۲۴ئ) میں ایک شعر میں انگریزی کے الفاظ آئے ہیں، ہم نے اس مقالے میں ان اشعار کو بھی شامل کرلیا ہے۔</p>
			<p>اس مقالے میں ہم کوشش کریں گے کہ اٹھارہ سو ستا ون سے قبل کی اردو شاعری میں استعمال کیے گئے انگریزی اور بعض دیگر یورپی زبانوں کے الفاظ کا استعمال ان کے مفہوم اور استعمال کی اسناد کے ساتھ بترتیبِ حروفِ تہجی پیش کرسکیں۔</p>
			<heading>اردو شاعری میں یورپی زبان کے لفظ کا اولین استعمال</heading>
			<p>قاضی ظہور الحسن ناظم سیو ہاروی کے مطابق اردو میں یورپی زبانوں کے الفاظ نثر میں سب سے پہلے لالہ ہری ہر پرشاد سنبھلی نے اپنی کتاب بدائع الفنون میں استعمال کیے۔ یہاں انھوں نے ۱۷۱۴ء کا سال درج کیا ہے جو غالباً کتاب کا سالِ تصنیف ہوگا۔ ناظم صاحب کے مطابق اردو شاعری میں سب سے پہلے انگریزی الفاظ راجا رام نرائن موزوںؔ نے استعمال کیے۔ اس کے بعد انھوں نے موزوں کا یہ شعر دیا ہے جس میں لفظ بوتل <annotation lang="en">(bottle)</annotation> کی جمع ”بوتلاں“ آئی ہے:</p>
			<blockquote>
				<verse>
					اپنا دماغ عرشِ معلی پہ آج ہے
					دارو کی بوتلاں ہیں جو آگو دھری ہوئی
				</verse>
			</blockquote>
			<p>موزوںؔ کے بارے میر حسن نے اپنے تذکرے میں لکھا ہے کہ فارسی کے صاحبِ دیوان شاعر تھے لیکن اردو میںشعر کم کہے ہیں بلکہ کہے ہی نہیں ہیں۔ میر حسن کے الفاظ ہیں: ”صاحبِ دیوانِ فارسی۔ ۔ ۔ شعرِ ریختہ کم گفتہ، بلکہ نہ گفتہ ـ ـ“۔ لیکن موزوںؔ کا کم از کم ایک اردو شعر بہت مشہور ہے جو میر حسن کے بقول موزوںؔ نے سراج الدولہ (م: ۱۷۵۷ئ) کی شہادت کی خبر آنے پرفی البدیہہ کہا تھا۔ وہ خبر لانے والوں سے [تفصیل] پوچھتے تھے، شعر پڑھتے تھے اور روتے تھے:</p>
			<blockquote>
				<verse>
					غزالاں تم تو واقف ہو کہو مجنوں کے مرنے کی
					دوانا مر گیا آخر کو ویرانے پہ کیا گذری
				</verse>
			</blockquote>
			<p>قاضی ناظم سیوہاروی کے نقل کردہ موزوںؔ کے شعر کی تصدیق کہیں سے بھی نہ ہوسکی کیونکہ راجار ام نرائن موزوںؔکا ذکر تاریخِ ادب کی کتابوں میں قطعی ناکافی اور نہایت تشنہ ہے۔ بلکہ تذکروں میں بھی ان کا ذکر کم ہی ملتا ہے۔ میر حسن نے اپنے تذکرے میںلکھا ہے کہ موزوںؔ عظیم آباد کے صوبے دار تھے اور شیخ علی حزیں کے شاگرد تھے۔ اسپرنگر نے علی ابراہیم خاں خلیل کے حوالے سے لکھا ہے کہ موزوںؔ پٹنہ کے گورنر تھے، زیادہ تر فارسی میں شعر کہتے تھے، ایک الزام میں مجرم قرار پائے تو نواب میر محمد قاسم خاں کے حکم سے گنگا میں غرق کردیے گئے۔ مالک رام کے مطابق یہ ۱۷۶۳ء کا واقعہ ہے۔ بہرحال، اگر یہ شعر موزوںؔ ہی کا ہے تو وہ اردو میں کسی یورپی زبان کے کسی لفظ کو اردو شاعری میں استعمال کرنے والے اولین سخن ور ٹھہرتے ہیں۔</p>
			<p>راجا رام نرائن موزوںؔ کے بعد انشا اور مصحفی ان اولین شعرا میں سے ہیں جن کے اردو کلام میں انگریزی الفاظ ملتے ہیں۔ اسی طرح ناسخ (م: ۱۸۳۸ئ)، شاہ نصیر (م: ۳۹-۱۸۳۸ئ)، آتش (م: ۱۸۴۷ئ)، ذوق (م: ۱۸۵۴ء)، بہادر شاہ ظفر (م: ۱۸۶۲ئ) اور بعض دیگر شعرا کے ہاں انگریزی الفاظ کا استعمال ملتا ہے۔ گوان میں بعض کے ہاں انگریزی الفاظ اکّا دکّا ہی ہیںلیکن یہ بدلتے ہوئے سیاسی حالات، انگریزی اقتدار کے عروج اور انگریزی زبان کے بڑھتے ہوئے اثرات کے غماز ہیں۔</p>
			<p>بعض دیگر شعرا مثلاً علی اوسط رشک کے ہاں بھی یورپی زبانوں کے الفاظ ملتے ہیں، مثلاً رشک نے اسپتال، اسکول، ڈاکتر (ڈاکٹر)، رفل (رائفل) جیسے لفظ استعمال کیے ہیں۔لیکن چونکہ یہ مقالہ ۱۸۵۷ء سے قبل کی شاعری میں اردو الفاظ کے استعمال پر ہے اوررشک کا انتقال ۱۸۶۷ء میں ہوا تھا اور یہ کہنا مشکل ہے کہ ان کا کون سا کلام ۱۸۵۷ء سے پہلے کہا ہوا ہے لہٰذا ان کی شاعری سے اس مقالے میں مثالیں نہیں دی گئی ہیں۔ اسی طرح امداد علی بحر (م: ۱۸۷۸ء) کے ہاں کاگ <annotation lang="en">(cork)</annotation> اور لیلام (نیلام، جو پرتگالی کے لیلاوں کی تخریب ہے) جیسے الفاظ ملتے ہیں۔ منیر شکوہ آبادی (م: ۱۸۸۰ئ) کے ہاں لالٹین <annotation lang="en">(lantern)</annotation> ، رفل، ریل، پستول اور گورنری و غیرہ ملتے ہیں لیکن ان کی تفصیل بھی یہاں نہیں دی جارہی۔ امیر مینائی (م: ۱۹۰۰ئ) کے ہاں بھی کچھ انگریزی الفاظ ملتے ہیں، ان کا ذکر بھی اسی لیے نہیں کیا جارہا کہ ان کا دور ۱۸۵۷ء کے بعد کا ہے۔ اردو کے جس شاعر کے ہاں انگریزی کے الفاظ سب سے زیادہ ملتے ہیں وہ اکبر الٰہ آبادی (م: ۱۹۲۱ئ) ہیں، لیکن ظاہر ہے کہ یہ ۱۸۵۷ء کے بہت بعد کا دور ہے۔</p>
			<heading>اردو میں یورپی زبانوں کے دخیل الفاظ: ما قبل تحقیق کا ایک مختصرجائزہ</heading>
			<p>اردو میں مستعمل انگریزی الفاظ کے تاریخی پس منظر اور خصوصیات پر کچھ کام ہوچکا ہے، مثلاً اردو میں انگریزی الفاظ کے دخیل ہونے کی تاریخ اور وجوہات کا قاضی ناظم سیوہاروی نے ذکر کیا ہے۔ اردو میں دخیل انگریزی الفاظ کے تلفظ میں جو تبدیلیاں ہوتی رہی ہیں، ان کی وضاحت اور وجوہات پر گیان چند جین نے خوب روشنی ڈالی ہے۔ ابواللیث صدیقی نے اردو میں مستعمل انگریزی الفاظ کی اقسام بھی بتائی ہیں۔ سہیل بخاری نے اردو میںدخیل انگریزی اور دیگر زبانوں کے الفاظ کا ذکر کیا ہے۔ مولوی عبدالحق نے بھی اردو میں دخیل الفاظ پر روشنی ڈالی ہے۔ محمدبن عمر کی کتابوں میں اردو میں دخیل انگریزی، پرتگالی، فرانسیسی، ولندیزی اور دیگر مغربی زبانوں کے الفاظ کی تفصیل موجود ہے۔ ان سب کو یہاں دہرانا مقصود نہیں ہے۔ لیکن مذکورہ بالا کام، ماسواے محمد بن عمر کی کتابوں کے، بالعموم تاریخی اور لسانی پس منظر کی وضاحت کرتے ہیں اور کہیں کہیں چند الفاظ کی مثالیں بھی دی گئی ہیں۔ محمد بن عمر کی کتابوں میں یورپی زبانوں کے دخیل الفاظ کی خاصی طویل فہرست ملتی ہے لیکن ان میں بھی۱۸۵۷ء سے قبل کی مثالیں نہ ہونے کے برابر ہیں۔ طارق رحمن (کذا: عبدالرحمٰن طارق چاہیے کیونکہ لفظ ”رحمن“ لفظ ”اللہ“ کی طرح ہے یعنی کسی مخلوق کا نام نہیں ہوسکتا۔ بلکہ مخلوق کو اللہ پکارناگناہِ عظیم ہے) اور فتح محمد ملک کی مشترکہ طور پر مرتبہ کتاب میں دورِ جدید میں اردو میں شامل ہونے والے انگریزی الفاظ کا ذکر ہے، لیکن اس روایت کی ابتدااور اولین نمونے ظاہر ہے کہ ان کا موضوع نہیں تھے۔</p>
			<p>انگریزوںاور دیگر مغربی اقوام نے ۱۸۵۷ء سے بہت پہلے برِ عظیم پاک و ہند کے مختلف علاقوں میں اپنی نوآبادیات قائم کرنا شروع کردی تھیں۔ ۱۸۵۷ء تو ہمارے زوال کی انتہا تھی۔ انگریزوں سے قبل پرتگالیوں، ولندیزیوں اور فرانسیسیوں نے بھی برِ عظیم پاک و ہند پر قبضے کے لیے کوششیں شروع کردی تھیں۔ جنوب اور جنوب مغربی ہندوستان کے ساحلوں پر مغربی اقوام بالخصوص پرتگالیوں کے آنے کے ساتھ ہی ان کی زبان اور تہذیب کے اثرات اس خطے پر پڑنا شروع ہوچکے تھے۔ جنوب مغربی ہندوستان میں اس کے اثرات نمایاں تھے۔ گجرات اور گوا کے سواحل پر پرتگالی تمدن کے اثرات کی ایک صورت پرتگالی زبان کے الفاظ کامقامی زبانوں میں شامل ہونا بھی تھا۔ حتیٰ کہ گجرات میں تو سترھویں صدی ہی میں مقامی اور مغربی زبانوں کی کثیر زبانی لغات بھی بننا شروع ہوچکی تھیں اور ۱۶۳۰ء میں سورت (گجرات) میں ایک ایسی لغت مرتب کی گئی جس میں فارسی، اردو، انگریزی اور پرتگالی کے الفاظ درج تھے۔</p>
			<heading>اردو شاعری میں یورپی زبانوں کے الفاظ کا استعمال مع اسناد (بترتیبِ حروفِ تہجی)</heading>
			<p>اس ضمن میں تاریخی پس منظربہت تفصیل اور تطویل چاہتا ہے اور کئی کتابوں میں ان نوآبادیاتی کوششوں اورتاریخی واقعات کا بیان موجود ہے جن کے نتیجے میں اردو میں انگریزی اور دیگر مغربی زبانوں کے الفاظ داخل ہونا شروع ہوئے۔ لیکن سرِ دست تکرار سے بچتے ہوئے صرف چند شعرا، بطورِ  خاص مصحفی اور انشا، کی اردو شاعری میں پائے جانے انگریزی یا دیگر یورپی زبانوں کے الفاظ مع امثال پیش ہیںتاکہ واضح ہوسکے کہ ۱۸۵۷ء سے بہت پہلے اردو زبان اور ادب پر انگریزی زبان اور بعض دیگر یورپی زبانوں کے اثرات کا آغاز ہوچکا تھا۔ جو اشعار بطور سند پیش کیے گئے ہیں ان کے حوالے اشعار کے ساتھ ہی دے دیے گئے ہیں تاکہ قاری کو ہر شعر کے بعد مقالے کے اختتام پر درج حواشی نہ دیکھنے پڑیں۔ البتہ ان کتابوں کی طباعتی تفصیل آخر میں دی گئی کتابیات میںموجود ہے۔ شعری اسنادکو چھوڑ کر بقیہ حوالوں کا اندراج حسبِ دستور مقالے کے آخر ہی میں ہے۔</p>
			<heading>اپیل <annotation lang="en">(appeal)</annotation></heading>
			<p>اپیل کا لفظ آج اردو میں عام ہے۔ عدالت سے انصاف کی درخواست کرنے، عدالت سے چارہ جوئی کے لیے رجوع کرنے اور کرکٹ میں امپائر سے کسی کھلاڑی کے آئوٹ ہونے کی درخواست کو بھی کہتے ہیں۔ مڈل انگلش میں یہ لفظ وجود رکھتا تھا، انگریزی میں قدیم فرانسیسی سے آیا ہے اور پہلے پہل قانونی تناظر میں استعمال ہوا تھا۔ اوکسفرڈ کی مختصر لغت کے مطابق فرانسیسی میں لاطینی سے آیا اور لاطینی میں یہ جس مادے سے مشتق ہے اس کے معنی ہیں خطاب کرنا۔</p>
			<p>اس شعر میں مصحفی نے بھی قانونی اصطلاح کے طور پر استعمال کیا ہے:</p>
			<blockquote>
				<verse>
					سارے عالم میں ترا حکم ہے دائر سائر
					کیوں نہ حاضر رہیں در پر ہی اپیل اور کورَٹ
					(مصحفی، کلیات، جلد۹، ص۲۳۳)
				</verse>
			</blockquote>
			<heading>اردلی<annotation lang="en">(orderly)</annotation></heading>
			<p>پلیٹس کے مطابق ”اردلی“ انگریزی لفظ کی تخریب ہے۔ فیلن نے اسے انگریزی لفظ <annotation lang="en">orderly</annotation> کا بگاڑ لکھا ہے۔ انگریزی تلفظ ”اورڈرلی“ کا یہ بگاڑ اردو میںآج بھی رائج ہے اور چپراسی کے معنوں میں مستعمل ہے۔ محمد بن عمر کے مطابق یہ فرانسیسی لفظ ہے جو انگریزی کے توسط سے اردو میں پہنچا ہے۔ انگریزی میں عسکری اصطلاح کے طور پر<annotation lang="en">orderly</annotation> اور <annotation lang="en">orderly officer</annotation> بھی مستعمل ہیں۔ اردلی سے مر اد سپاہی ہے جو احکام بجا لائے، نیز کسی فوجی افسر کے چھوٹے موٹے کام کرنے والا سپاہی بھی اردلی کہلاتا ہے۔</p>
			<p>رواں ہیں آگے آگے لختِ دل کے یوں مرے آنسو</p>
			<blockquote>
				<verse>
					چلیں ہیں اردلی کے لوگ جوں کپتان کے آگے
					(رنگین، دیوانِ بیختہ، ص۱۲۲)
					اردلی کے جو گراں ڈیل ہیں ہوں گے سب جمع
					کرنا [کذا: قرنا] پھونکے گا جس وقت کہ آ سکھدرسن
					(انشا، کلامِ انشا، ص ۳۲۳)
				</verse>
			</blockquote>
			<heading>ارگن <annotation lang="en">(organ)</annotation></heading>
			<p>اصلاً یونانی زبان کا لفظ ہے جو لاطینی سے ہوتا ہوا انگریزی میں پہنچا اور اس کی اصل جو یونانی لفظ ہے اس کے معنی ہیں ـ ’اوزار‘ یا ’آلہ‘ ۔ انگریزی میں اس کے معنی ابتداً آلۂ موسیقی کے تھے۔ انگریزی سے اردو میں داخل ہوا۔ ساز یا آلۂ موسیقی کے معنی میں مستعمل اس انگریزی لفظ کا ایک اردو املا آرگن بھی ہے۔</p>
			<blockquote>
				<verse>
					یا انگوٹھی کی گھڑی ہے وہ نزاکت سے بھری
					جس پہ قربان کیے سینکڑوں بجتے ارگن
					(انشا، کلامِ انشا، ص۳۲۵)
					کھینچ کر تار رگِ ابرِ بہاری سے کئی
					خود نسیمِ سحر آوے گی بجانے ارگن
					(انشا، کلامِ انشا، ص ۳۲۳)
				</verse>
			</blockquote>
			<heading>الک ٹرسٹی <annotation lang="en">(electricity)</annotation></heading>
			<p>اس کا مادہ یونانی لفظ <annotation lang="en">elektron</annotation> ہے، جس کے معنی ہیں ’ہاتھ رگڑنا‘ ۔ یہ لاطینی میں پہنچ کر کچھ تبدیل ہوا اوروہاں اس کے معنی ہوگئے ’انگارا‘ یا ’چنگاری‘ ۔ شاید اس لیے کہ ہاتھ رگڑنے سے تپش پیدا ہوتی ہے۔ وہاںسے یہ انگریزی میں داخل ہوا اور پھر اردو میں پہنچا۔ بجلی کے لیے یہ لفظ انشا کے زمانے سے رائج ہے، گو اب اردو میںاس کا ایک املا ”الیکٹرسٹی“ بھی ہے۔</p>
			<blockquote>
				<verse>
					ایک الک ٹرسٹی ایسی ہے بنائی جس کو
					کبھی دیکھے تو فلاطوں رہے سرکن برکن
					(انشا، کلامِ انشا، ص ۳۲۹)
				</verse>
			</blockquote>
			<heading>برجس <annotation lang="en">(breeches)</annotation></heading>
			<p>بقول شنٹرل اس کی اصل ایک جرمینک <annotation lang="en">(Germanic)</annotation> لفظ ہے۔ ولندیزی میں بھی اس سے ملتا جلتا ایک لفظ تھا۔ لیکن قدیم انگریزی میں تلفظ اور املا کی کچھ تبدیلی کے ساتھ اس مخصوص لباس کے لیے رائج ہواجو ناف سے گھٹنوں تک کے حصۂ جسم کو ڈھانپنے کے لیے استعمال ہوتا تھا۔ قدیم انگریزی میں یہ جمع کے طور پر ہی رائج تھا لیکن پھر واحد ہوگیا۔ کسی زمانے میں ”عقبی حصہ“ کے معنوں میں بھی رائج تھالیکن پھر مختصر پاجامہ کے معنوں میں مستعمل ہو گیا۔ ”برچز“ گھٹنوں سے نیچے تک آنے والا ایک لباس ہوتا تھا جس کو دربار میں یا گھڑ سواری کے وقت پہنتے تھے۔ اردو میں اس کا تلفظ بگڑ کر برجس ہو گیا۔</p>
			<blockquote>
				<verse>
					جب تلک کلغی کے سر پر ہے فرنگی ٹوپی
					جب تلک پا میں ہے غنچے کے گلابی برجس
					(مصحفی، کلیات، جلد۹، ص ۴۶)
				</verse>
			</blockquote>
			<heading>بسکٹ <annotation lang="en">(biscuit)</annotation></heading>
			<p>اس کے لاطینی اشتقاق کے معنی ہیں دو دفعہ پکانا۔ دراصل کسی زمانے میں بسکٹ کو پہلے پکاتے تھے پھر اسے خشک کرتے تھے۔ لاطینی سے قدیم فرانسیسی اور پھر انگریزی میں پہنچا۔ ہمیں بھی انگریزی سے تحفے میں ملا۔ انگریزی تلفظ تو ”بسکِٹ“ (کاف مکسور) ہے لیکن اردو میں ”بسکُٹ“ (کاف مضموم) بھی بولتے ہیں۔ مصحفی نے بھی اس کا تلفظ بسکُٹ (کاف مضموم) سے کیا ہے، کیونکہ اس غزل میں قافیے بگٹُٹ، چُھٹ، لُٹ وغیرہ ہیں۔</p>
			<blockquote>
				<verse>
					ہے یہ فلکِ سفلہ وہ پھیکا سا فرنگی
					رکھتا ہے مہ و خور سے جو پاس اپنے دو بسکٹ
					(مصحفی، کلیات، جلد ۷، ص ۸۴)
				</verse>
			</blockquote>
			<heading>بگی ؍بگھی <annotation lang="en">(buggy)</annotation></heading>
			<p>یہ اگرچہ بحث طلب ہے کہ بگی یا بگھی کی اصل کیا ہے لیکن یہ اس کا اردو ہونا بھی یقینی نہیں ہے اور یہ لفظ انگریزی میں خاصے عرصے سے رائج ہے۔ گو اردو لغت بورڈ کی لغت کے مطابق ”بگھی“ کی اصل ”ہندی“ ہے (کسی ”اردو“ لفظ کی اصل کو ”ہندی“ قرار دینا بذاتِ خود ایک بحث طلب مسئلہ ہے کیونکہ اس طرح ہندی اردو سے قدیم ترٹھہرتی ہے، حال آنکہ دونوں بہنیں ہیں اوردونوں کی اصل پراکرت ہے۔ ادبی زبان کے لحاظ سے تو ہندی کے مقابلے میںاردو کہیں زیادہ قدیم ہے) ۔ لیکن ”بگھی“ کو بورڈ کی لغت نے ”بگی“ سے رجوع کرادیا ہے اور وہاں اس کا اشتقاق انگریزی کے لفظ <annotation lang="en">buggy</annotation> سے ظاہر کیا ہے۔ گویا خود بورڈ بھی تذبذب کا شکار ہے۔ پلیٹس نے بھی اسے ”ہندی“ قرار دیا ہے (بورڈ نے غالباً پلیٹس ہی کا اتباع کیا ہے لیکن پلیٹس کی تمام تر خوبیوں کے ساتھ اس کا ایک عیب یہ ہے کہ وہ غیر ضروری طور پر لفظ کا اشتقاق سنسکرت سے اخذ کرنے کی کوشش کرتا ہے اور بعض عربی اور فارسی الفاظ کی اصل بھی اس نے سنسکرت بتائی ہے۔ ممکن ہے اس کی کوئی مجبوری ہو لیکن بورڈ کی کیا مجبوری تھی؟) ۔</p>
			<p>بہرحال، یہ لفظ ”بگھی“ یا ”بگی“ انگریزی میں مستعمل رہا ہے اور اب بھی ہے (گوبعض دیگر مفاہیم میں بھی آگیا ہے) مگر انگریزی لغات میں اس کی اصل کو ”نامعلوم“ کہا گیا ہے، مثلاً اوکسفرڈ نے اس لفظ کے ساتھ <annotation lang="en">of unknown origin</annotation> اور ویبسٹرنے <annotation lang="en">origin uncertain</annotation> لکھا ہے۔ وائٹ ورتھ نے انگریزی میں مستعمل دیسی الفاظ کی اپنی مشہور لغت میں گجراتی کے <annotation lang="en">bagi</annotation> کو<annotation lang="en">buggy</annotation> کی اصل قرار دیا ہے۔ لیکن ہابسن جابسن (جو اس ضمن میں زیادہ معتبر اور مبنی بر تحقیق سمجھی جاتی ہے اور جس میں الفاظ کے استعمال کی قدیم اسناد بھی دی گئی ہیں) کے مولفین کے مطابق یہ لفظ انگریزی میں خاصے عرصے سے مستعمل رہا ہے لیکن اس کی اصل کا کوئی سراغ نہیں ملتا۔ ان کے مطابق یہ انگلستان میں مستعمل ضرور رہا ہے لیکن یہ وہاں عام نہیں تھا البتہ امریکا اور آئر لینڈ میں زیادہ معروف رہا۔ کوئی لفظ انیسویں صدی عیسوی میںانگلستان میں کم اور امریکا میں زیادہ رائج ہو تو اس کا مقامی یعنی پراکرت ہونا ہماری رائے میں قرین قیاس نہیں۔ ”اینگلو انڈین“ الفاظ کی جو لغات ہمارے دور میںمرتب کی گئی ہیں ان میں آئیور لیوس کی لغت زیادہ معروف ہے اورمقامی یا دیسی الفاظ کے انگریزی میں استعمال کے ضمن میں تحقیق کا شاہکار ہے۔ اس کے مطابق گو <annotation lang="en">buggy</annotation> کا تعلق <annotation lang="en">bogie</annotation> اور <annotation lang="en">bug</annotation> سے غیر یقینی ہے لیکن پھر بھی ایسی کوئی و جہ نہیں جس کی بنیاد پر اس کی اصل کو ”اینگلو انڈین“ قرار دیا جائے۔ تا ہم یہ لفظ ہندوستان میں رائج تھا اوراس کے معنی تھے: ایک ہلکی اور ایک گھوڑے یا دو گھوڑوں کی گاڑی جس میں ایک یا دو مسافر بیٹھ سکتے تھے اور ہندوستان میں اس گاڑی کے اوپر ایک چھتری یا چھجا بھی ہوتا تھا۔ مغربی زبانوں میں لفظ بگھی کی اصل معلوم نہ ہونے کے باوجود چونکہ یہ طے ہے کہ یہ بہرحال اردو ؍پراکرت؍ سنسکرت کا لفظ نہیں ہے لہٰذا اسے کسی مغربی زبان کا حصہ سمجھنا غلط نہ ہوگا۔ چنانچہ اس کے اردو میںاستعمال کی سند حاضر ہے۔</p>
			<p>بہرحال بورڈ نے اپنی لغت میں لفظ ”بگھی“ کی سند انشا کی کلیات سے ضرور دی ہے۔ یہ کلامِ انشا میں بھی موجود ہے۔ البتہ بورڈنے بگھی کی سند کو ”بگی“ کے تحت درج کیا ہے حالانکہ کلیاتِ انشا مرتبہ مرزا محمد عسکری و محمد رفیع میں اس کا املا ”بگھی“ ہی درج ہے۔ ملاحظہ ہو:</p>
			<blockquote>
				<verse>
					بگھیاں نور کی تیار کر اے بوے سمن
					کہ ہوا کھانے کو نکلیں گے جوانانِ چمن
					(انشا، کلیات، ص ۲۶۳)
				</verse>
			</blockquote>
			<heading>بوتل <annotation lang="en">(bottle)</annotation></heading>
			<p>اوکسفرڈ کی مختصر لغت کے مطابق یہ اصلاً لاطینی لفظ ہے۔ لاطینی سے فرانسیسی اور وہاں سے انگریزی میں پہنچا۔ اردو کو انگریزی کا عطیہ ہے۔</p>
			<blockquote>
				<verse>
					اپنا دماغ عرشِ معلی پہ آج ہے
					دارو کی بوتلاں ہیں جو آگو دھری ہوئی
					(رام نرائن موزوںؔ، بحوالہ ناظم سیوہاروی، ص ۳۱)
					اپنے گیلاس شگوفے بھی کریں گے حاضر
					غنچہ و گل سبھی وھاں کھولیں گے بوتل کے دہن
					(انشا، کلامِ انشا، ص ۳۲۳)
				</verse>
			</blockquote>
			<p>مصرعِ ثانی میں ”وہاں“ کو ”واں“ یا ”وھاں“ پڑھنا ہوگا ورنہ ساقط الوزن ہوجائے گا۔</p>
			<blockquote>
				<verse>
					وقت آیا ہے کہ فیروزہ بنے بادۂ لعل
					وقت آیا ہے کہ ہو سبز زمیں پر بوتل
					(مصحفی، کلیات، جلد۹، ص ۲۵۸)
					کیا کہیے تیغِ ابروے قاتل کی آب کی
					عکسِ مژہ سے کٹتی ہے بوتل شراب کی
					وہ رندِ بادہ کش ہوں کہ تو کیا ہے زاہدا!
					قاضی نے نذر دی مجھے بوتل شراب کی
					(ناسخ، کلیات، جلد۲، حصہ ۲، ص۱۵۶)
					اللہ رے نشّہ دیکھ کے طوطی کو بام پر
					بولا وہ بادہ نوش یہ بوتل ہے سرخ و سبز
					(شاہ نصیر، کلیات، جلد۲، ص ۸۲)
				</verse>
			</blockquote>
			<heading>پرتگیز ؍پرتگیزن؍ پرتگیزی <annotation lang="en">(Portuguese)</annotation></heading>
			<p>پرتگال <annotation lang="en">(Portugal)</annotation> کو اردو میں پرتگیز بھی کہا گیا۔ یہ لاطینی سے انگریزی میں اور انگریزی سے اردو میں آیا۔ اسی سے صفت پرتگیزی بنائی گئی یعنی پرتگال سے متعلق یا پرتگال کا، نیز پرتگال کا باشندہ یا وہاں کی زبان۔ اس کی مونث پرتگیزن ٹھہری، یعنی پرتگیزی خاتون۔</p>
			<blockquote>
				<verse>
					دلا اس پرتگیزن کی صفِ مژگاں سے بچتا رہ
					کہ یہ پلٹن بہت سنگیں ہے شدت کی کٹیلی ہے
					(افسوسؔ، کلیات، ص ۲۰۹، بحوالہ قاضی عبدالودود، ص۹۳)
				</verse>
			</blockquote>
			<heading>پرمٹ <annotation lang="en">(permit)</annotation></heading>
			<p>اردو میںاس کا تلفظ بالعموم پرمِٹ (مِیم مکسور) ہی کیا جاتا ہے۔ البتہ اس کا تلفظ مصحفی نے ”پرمَٹ“ (یعنی میِم مفتوح) کیا ہے۔ ممکن ہے اس وقت رائج تلفظ آج کے تلفظ سے مختلف ہو۔ لیکن قافیے کی مجبوری بھی ہوسکتی ہے کیونکہ یہ شعر جس قصیدے کا حصہ ہے اس میں قافیے الٹ، گھونگھٹ، کڑواہٹ وغیرہ ہیں۔ بعد کے دور میں یہ لفظ امیر مینائی کے ہاں ہے اور انھوں نے بھی ”م“ کو مفتوح ہی لکھا ہے۔ اجازت یا اجا زت نامے کے مفہوم میں آتا ہے۔ صاحبِ نور اللغات کے مطابق یہ معنی بھی ہیں: محصول یامقام جہاں سرکاری محصول لیا جائے۔ اردو میں انگریزی سے آیا لیکن اس کی اصل لاطینی ہے۔</p>
			<blockquote>
				<verse>
					خالی از فیض نہ دیکھی تری خدمت بخشی
					ہو وہ سلطانِ جہاں جس کو تو دیوے پرمٹ
					(مصحفی، کلیات، جلد۹، ص۲۳۳)
					یہ دل ہدف ہے طفلِ فرنگی لگا تفنگ
					چپکاتا کیوں یہ کاغذِ پرمٹ ہے بانس پر
					(شاہ نصیر، کلیات، جلد۲، ص۲۵)
				</verse>
			</blockquote>
			<heading>پستول <annotation lang="en">(pistol)</annotation></heading>
			<p>”پسٹل“ کا یہ تلفظ بھی اردو میںخاصا پرانا ہے۔ اردو میں انگریزی سے آیا۔ انگریزی میں سولھویں صدی عیسوی سے رائج ہے لیکن یہ آیا فرانسیسی سے تھا۔ فرانسیسی میں بھی جرمن سے آیا۔ جرمنوں نے چیک زبان سے لیا تھا۔ ان زبانوں میں ظاہر ہے اس کا املا اور تلفظ تھوڑا سا مختلف تھا۔ لیکن چیک زبان میں اس کامطلب تھا ”سیٹی“ <annotation lang="en">(whistle)</annotation> ، غالباً اس کی ظاہری ساخت اور ہیئت میں مماثلت کی وجہ سے یہ نام پڑ گیا۔ بہرحال اردو میں پستول بن کر آیا۔</p>
			<blockquote>
				<verse>
					اور اس پہ یہ کہ وہ شب ٹھہرے روزِ موجودات
					جو پانچوں باندھیے ہتھیار اور چھٹی پستول
					(سودا، کلیات، جلد۲، ص ۸۷)
					اور جو ہیں صاحبِ عزت ہے انھوں کی یہ معاش
					تھے سلح خانہ جہاں واں نہیں اب اک پستول
					(مصحفی، کلیات، جلد۹، ص ۱۰۵)
				</verse>
			</blockquote>
			<heading>پلٹن <annotation lang="en">(platoon)</annotation></heading>
			<p>”پلَٹُون“ کا تلفظ ”پلٹن“ (پ اور ٹ مفتوح) اردو میں خاصا عام ہے۔ اسے اردو میں پلاٹون بھی لکھا گیا ہے۔ اب اپنے اصطلاحی معنوں کے علاوہ ہجوم یا بھیڑ وغیرہ کے معنی میں بھی آتا ہے۔ لیکن اس دور میں اس کا کئی شعرا کے ہاںاستعمال نہ صرف انگریزوں کے تہذیبی اثرات بلکہ سیاسی اور عسکری اثرات کا بھی پتا دیتا ہے۔ انگریزی سے اردو میں آیا لیکن اس کی اصل فرانسیسی ہے۔</p>
			<blockquote>
				<verse>
					پلٹنیں اور توپیں جب سنمکھ ہوئیں
					مرہٹے ہیبت کے مارے مُڑ گئے
					(میر امن، گنجِ خوبی، ص۳)
					پتے ہل ہل کے بجاویں گے فرنگی طنبور
					لالہ لاوے گا سلامی کو بنا کر پلٹن
					(انشا، کلامِ انشا، ص ۳۲۳)
					دلا اس پرتگیزن کی صفِ مژگاں سے بچتا رہ
					کہ یہ پلٹن بہت سنگیں ہے شدت کی کٹیلی ہے
					(افسوسؔ، کلیات، ص ۲۰۹، بحوالہ قاضی عبدالودود، ص ۱۹۳)
					نظر آتا ہے خلش گر وہیں اک پل میں نصیر
					چڑھ کے شب خوں صفِ مژگاں پہ وہ پلٹن مارے
					(شاہ نصیر، کلیات، جلد ۳، ص ۸)
					تیار رہتی ہیں صفِ مژگاں کی پلٹنیں
					رخسارِ یار ہے کہ جزیرہ فرنگ کا
					(آتش، کلیات، جلد ۱، ص ۲۲۰)
				</verse>
			</blockquote>
			<heading>پنسل <annotation lang="en">(pencil)</annotation></heading>
			<p>اس کی اصل بڑی دلچسپ ہے۔ قدیم انگریزی میں اس کا مطلب تھا رنگنے کا با ریک ”برش“ <annotation lang="en">(brush)</annotation> کیونکہ انگریزی میں یہ قدیم فرانسیسی سے آیا تھا جس میں اصل لفظ تھا <annotation lang="en">pincel</annotation> ۔ فرانسیسی میں یہ دراصل لاطینی کے ایک لفظ کی شکل تھی جس کے معنی تھے ”دُم“ ۔ سولھویں صدی میں انگریزی میں <annotation lang="en">pencil</annotation> کا مفہوم ”باریک برش سے رنگ کرنا“ بھی تھا۔ لیکن پھر اس کا استعمال موجودہ رائج معنوں میں ہونے لگا۔</p>
			<p>مصحفی نے اس کے تلفظ میں ”س“ کو مکسور کی بجاے مفتوح باندھا ہے۔ یہ قافیے کی مجبوری بھی ہوسکتی ہے اور اس وقت کا رائج تلفظ بھی۔ صاحبِ نور اللغات کے مطابق بھی اردو میںبفتحہ ”س“ رائج ہے۔</p>
			<blockquote>
				<verse>
					رعبِ سایہ سے ترے اس کا عجب بھی تو نہ جان
					دستِ نقاش میں گر بید سی کانپے پنسل
					(مصحفی، کلیات، جلد۹، ص۲۵۹)
				</verse>
			</blockquote>
			<heading>پوڈر <annotation lang="en">(powder)</annotation></heading>
			<p>پاؤڈر کاایک تلفظ پوڈر بھی ہے اور اردو میں اب بھی مستعمل ہے۔ اردو میںسب سے پہلے انشا نے استعمال کیا۔ اردو میں انگریزی سے، انگریزی میں قدیم فرانسیسی سے اور فرانسیسی میں لاطینی سے آیا۔</p>
			<blockquote>
				<verse>
					کوئی شبنم سے چھڑک بالوں پہ اپنے پوڈر
					بیٹھ کر جلوے کی کرسی پہ دکھاوے گا پھبن
					(انشا، کلامِ انشا، ص ۳۲۳)
				</verse>
			</blockquote>
			<heading>توس <annotation lang="en">(toast)</annotation></heading>
			<p>انگریزی کو فرانسیسی کا تحفہ ہے اور اسے لاطینی نے عطا کیا تھا۔ مفہوم تھا (سورج کی طرح گرمی سے) جلانا یا جھلسانایا گرمی سے خشک کرنا۔ انگریزی نے اردو کی جھولی میں ڈالا تو اسے ”ٹوسٹ“ سے توس بنالیا گیا۔ فسانۂ عجائب (۱۸۲۴ئ) میں ایک شعر میں یہ لفظ آیا ہے۔ غالباً رجب علی بیگ سرور (م: ۱۸۶۹ئ) ہی کی تخلیق ہے:</p>
			<blockquote>
				<verse>
					اس لعبتِ فرنگ کو دکھلا کے قاشِ دل
					کہتا ہوں چکّھو یہ دلِ بریاں کا توس ہے
					(سرور، فسانۂ عجائب، مرتب رشید حسن خاں، ص ۱۵۷)
				</verse>
			</blockquote>
			<heading>جرنل <annotation lang="en">(general)</annotation></heading>
			<p>لاطینی سے فرانسیسی اور وہاں سے انگریزی میں پہنچا۔ لاطینی میں معنی تھے: نوع یا قسم۔ لیکن یورپ کی کئی زبانوں میں ”عام“ (یعنی ــ ”خاص ــ“ کی ضد) کے طور پر رائج ہوگیا۔ رفتہ رفتہ اس شخص کو بھی کہنے لگے جس کے پاس عام یا تمام اختیارات ہوتے۔ پھرفوج میں کمانڈر کے معنی میں استعمال ہونے لگا۔ اسی ”جنرل“ کا بگاڑ اردو میں جرنیل اور جرنل ہوا۔</p>
			<blockquote>
				<verse>
					جب تلک چرخِ کہن شکلِ گورنر میں رہے
					صاحبِ شرق میں جب تک کہ ہوں جرنل کے چلن
					(انشا، کلامِ انشا، ص ۳۳۱)
				</verse>
			</blockquote>
			<heading>ڈاکٹر <annotation lang="en">(doctor)</annotation></heading>
			<p>انگریزی میں ڈاکٹر ابتداً عالم فاضل شخص کے معنی میں مروج تھا۔ قدیم گرجا کے اکابر میں سے کوئی شخص بھی ڈاکٹر کہلاتا تھا۔ انگریزی میں فرانسیسی سے آیا اور اصلاً لاطینی ہے۔ لاطینی میں استاد یا معلم کے معنی میں رائج تھا کیونکہ اس کے لاطینی مادے سے جو مصدر بنتا تھا اس کے معنی تھے پڑھانا، تعلیم دینا۔ یونی ورسٹی جسے اعلیٰ ترین سند دیتی تھی اسے بھی ڈاکٹر کہتے تھے۔ یہ سند طب کی بھی ہوسکتی تھی۔ چنانچہ طبیب کے معنی میں بھی آگیا۔ بالکل اسی طرح جس طرح اردو میں حکیم کے معنی علم و حکمت جاننے والا بھی ہے اور طبیب بھی۔ ڈاکٹر صاحب بھی اردو میں انگریزی کے راستے سے آئے اور اس وقت کی یادگار ہیں جب ہمارے ہاں حکیم یا طبیب ہوتے تھے لیکن ڈاکٹر تو صرف انگریز یا فرنگی ہی ہوتا تھا۔ ملاحظہ ہو:</p>
			<blockquote>
				<verse>
					زخمِ شمشیرِ نگہ حیف کہ اچھا نہ ہوا
					کرنے کو اس کی دوا ڈاکٹر انگریز آیا
					(مصحفی، کلیات، جلد ۷، ص ۷۵)
					قسم ہے حضرتِ عیسیٰ کی آ نکھیں اس کی آفت ہیں
					سلف میں بھی فرنگی ڈاکٹر ایسے نہ ہوتے تھے
					(شاہ نصیر، کلیات، جلد۳، ص ۱۰۶)
				</verse>
			</blockquote>
			<heading>رپٹ <annotation lang="en">(report)</annotation></heading>
			<p>اردو میں اب عام طور پر ”رپورٹ“ بولا اور لکھا جاتا ہے۔ رَپَٹ (’ر‘ اور ’پ‘ مفتوح) انگریزی تلفظ کا بگاڑ ہے۔ مصحفی سے لے کر اکبر الٰہ آبادی تک اس کا استعمال ملتا ہے۔ لیکن مصحفی نے (اور بعد کے دور میں امیر مینائی نے بھی) ”رپٹ بولنا“ استعمال کیا ہے جو اب رائج نہیں۔ اکبر نے ”رپٹ لکھوانا“ استعمال کیا ہے۔ انگریزی سے اردو میں آیا۔ انگریزی میں قدیم فرانسیسی سے اور وہاں لاطینی سے۔</p>
			<blockquote>
				<verse>
					صاحبِ حکم و جلادت ہے تو ہر شام و سحر
					آکے مرّیخ ترے سامنے بولے ہے رپٹ
					(مصحفی، کلیات، جلد ۹، ص ۲۳۳)
				</verse>
			</blockquote>
			<heading>رجمن <annotation lang="en">(regiment)</annotation></heading>
			<p>یہ انگریزی کے رجمنٹ کا بگاڑہے۔ لاطینی سے فرانسیسی اور وہاں سے انگریزی میں پہنچا۔ اردو میں اب رجمنٹ ہی مستعمل ہے، گو انشا کے اس شعر میں، جوایک قصیدے بعنوان ”بادشاہِ انگلستان جارج سوم کی تعریف میں“ کا حصہ ہے، ٹیپو سلطان جیسے بطلِ قوم کے مقابلے میں انگریز رجمنٹ کی تعریف کچھ بھلی نہیں لگتی۔ انشا نے مذکر باندھا ہے مگر اب رجمنٹ اردو میں بالعموم تانیث کے ساتھ مستعمل ہے۔</p>
			<blockquote>
				<verse>
					ٹیپو سلطان کا قصہ وہ سنا ہووے گا
					کرکے کیا کام پھرا وھاں جو گیا تھا رجمن
					(انشا، کلامِ انشا، ص ۳۲۹)
				</verse>
			</blockquote>
			<p>متن میں ”وہاں“ کا املا ہاے مخلوط سے (یعنی ”وھاں“) کیا گیا ہے۔ ”وہاں“ کا تلفظ ”وھاں“ (یا ”واں“) ہی کرنا پڑے گاتاکہ خارج از بحر نہ ہوجائے۔</p>
			<heading>رفل <annotation lang="en">(rifle)</annotation></heading>
			<p>رائفل کا یہ تلفظ ۱۸۵۷ء کے فوراً بعد کے بعض اردو شعرا کے ہاں بھی ملتا ہے جو شاید جنگِ آزادی کا تحفہ ہے۔ شنٹرل کے مطابق <annotation lang="en">rifle</annotation> کی اصل ”جرمینک“ ہے اور فرانسیسی سے انگریزی میں پہنچا۔ ویبسٹر کے مطابق قدیم فرانسیسی کا ایک لفظ اس کی اصل ہے۔</p>
			<blockquote>
				<verse>
					نسرِ طائر کو تمنا ہے کہ تیرا ہوں شکار
					تاکے گر سوے فلک ہاتھ میں لے کر تو رفل
					(مصحفی، کلیات، جلد۹، ص ۲۵۹)
					اتنی شکار گاہِ جہاں میں ہے آرزو
					ہم سامنے ہوں اور تمھاری رفل چلے
					(آتش، کلیات، جلد ۲، ص ۲۸۹)
				</verse>
			</blockquote>
			<heading>ساٹن ؍ ساٹھن <annotation lang="en">(satin)</annotation></heading>
			<p>ساٹن ایک قسم کا چمک دار اور چکنا سا کپڑا ہوتا ہے جو بالعموم ریشم سے بُنا جاتا ہے۔ یہ لفظ، اوکسفرڈانگریزی لغت کے مطابق، عربی کے ”زیتونی“ کا بگاڑ ہے اور انگریزی میں عربی سے قدیم فرانسیسی کے توسط آیا تھا (غالباًکپڑے کے رنگ کی مناسبت سے) ۔ شنٹرل کی رائے یہ ہے کہ یہ ”سنکیانگ“ <annotation lang="en">(Tsinkiang)</annotation> (چین کا ایک شہر) کا بگاڑ ہے لیکن اس کا یہ بھی خیال ہے کہ یہ عربی کے ”زیتونی“ سے بنا ہے جو ”سنکیانگ“ کا ”مترادف“ ہے۔ اس مترادف والی بات کو نظر انداز کردینا چاہیے۔ انگریزی لغات اورذخیرۂ الفاظ سے متعلق کتابوں میں عربی الفاظ کے بارے میں اسی طرح کی حیران کن لاعلمی ملتی ہے۔ اس کا یہ بھی کہنا ہے کہ انیسویں صدی کے اواخر میں اس کے ایک ہجے <annotation lang="en">sateen</annotation> بھی تھے جو <annotation lang="en">velveteen</annotation> (ایک قسم کا مخملیں سوتی کپڑا) کے انداز پر بنائے گئے تھے۔ بہرحال اردو میں انگریزی کے توسط ہی سے پہنچا ہے۔ اردو میں اب ساٹن (ٹ مفتوح نیز مکسور) کہلاتا ہے، انشا نے اس کا تلفط ساٹھن (ٹھ مفتوح) کیا ہے اور کپڑے ہی کے معنی میں استعمال کیا ہے جیسا کہ ”آبِ رواں“ (ایک قسم کا کپڑا) کے لفظ اور فحواے کلام سے بھی ظاہر ہے (سبزے اور نیفے کی مناسبت بھی قابلِ غور ہے) ۔ ایک قابلِ غور بات اس مثال سے یہ بھی سامنے آتی ہے کہ اساتذہ عربی ؍فارسی الفاظ کے ساتھ دوسری زبانوں کے الفاظ جوڑ کر تراکیب سازی اور انگریزی الفاظ کے ساتھ کسرۂ اضافت لگانے کو معیوب نہ جانتے تھے، جیسا کہ اس شعر میں ”ازارِ ساٹھن“ سے ظاہر ہے۔ لیکن آج ہم عربی؍فارسی کے ساتھ اردو ؍ہندی یا انگریزی کی ترکیب کو گوارہ نہیں کرتے۔</p>
			<blockquote>
				<verse>
					ٹانک لے بادلے کا آبِ رواں سے نیفہ
					ڈال کر سبزے سے ٹانگوں میں ازارِ ساٹھن
					(انشا، کلامِ انشا، ص ۳۲۳)
				</verse>
			</blockquote>
			<heading>فریم <annotation lang="en">(frame)</annotation></heading>
			<p>یہ لفظ قدیم انگریزی میں تھا لیکن اس کی اصل جرمینک ہے۔ ابتدائی استعمال مختلف معنوں میں تھا اورتصویر یا دروازے کے چوکھٹے کے معنوں میں بعد میں مستعمل ہوا۔ لیکن اردو میں بہرحال انھی معنوں میں ملتا ہے۔</p>
			<blockquote>
				<verse>
					ترے رخسارِ تاباں کا کبھی جو عکس پڑتا ہے
					فریم آئینے کے بنتے ہیں، ہالہ ماہِ کامل کا
					(ناسخ، کلیات، جلد ۱، ص۸۱)
				</verse>
			</blockquote>
			<heading>فیر <annotation lang="en">(fire)</annotation></heading>
			<p>لفظ فائر کا یہ پرانا املا ہے لیکن کسی زمانے میں عام تھا اور بہت عرصے تک رائج رہا۔ بلکہ کم پڑھے لکھے لوگ اب بھی فیر ہی کہتے ہیں۔ قدیم انگریزی میں تھا مگر اس کی اصل مغربی جرمینک ہے۔ قدیم انگریزی میں مختلف ہجوں کے ساتھ آگ کے لیے سامان مہیا کرنا کے معنوں میں استعمال ہوتا تھا۔ اسی آتش سے آتشیں اسلحے کے مفہوم میں بھی آگیا۔ اردو میں ”بندوق چلنے کا عمل“ ہی کے مفہوم میں مستعمل ہے اور خاصے عرصے سے مستعمل ہے۔</p>
			<blockquote>
				<verse>
					فیر سنتے ہی ففرّو ہو چلے
					چھُوٹی جب بندوق کوّے اُڑ گئے
					(میر امن، گنجِ خوبی، ص ۳)
					پکارے سب کہ قواعد ہے فوج میں شاید
					کہ فیر اڑ رہے ہر صف میں ہیں قطار قطار
					(ذوق، کلیات، جلد ۲، ص۱۹۶)
					غضب ہے توپ پر عاشق کو رکھ کر
					فرنگی زاد تیرا فیر کرنا
					(ظفر، کلیاتِ ظفر، دیوانِ سوم، ص۱۴)
				</verse>
			</blockquote>
			<heading>کاگ <annotation lang="en">(cork)</annotation></heading>
			<p>پرانااردو تلفظ انگریزی سے تھوڑا مختلف ہے۔ اب اردو میں اسے کارک بھی لکھتے ہیں۔ انگریزی میں ہسپانوی سے آیا، ہسپانوی میں عربی سے اور خیال ہے کہ عربی میں لاطینی سے آیا ہے۔ جس درخت سے کورک یا کارک حاصل ہوتا ہے وہ ایک قسم کا شاہ بلوط ہے اور <annotation lang="en">cork oak</annotation>کہلاتا ہے۔ اس سے مختلف چیزیں بنتی ہیں جن میں بوتلوں کے کاگ بھی شامل ہیں۔</p>
			<blockquote>
				<verse>
					کاٹ ڈالوں گا گلا اپنا گلابی توڑ ڈال
					بندھ گیا ہے دل ہمارا ساقیا اس کاگ میں
					(اختر، واجد علی شاہ، کلیات، ص ۵۱۴)
				</verse>
			</blockquote>
			<heading>کپتان <annotation lang="en">(captain)</annotation></heading>
			<p>کیپٹن یا کپتان کی اصل لاطینی ہے۔ وہاں سے کپتان صاحب قدیم فرانسیسی میں پہنچے اور پھر انگریزی کے راستے اردو میں وارد ہوئے۔</p>
			<blockquote>
				<verse>
					رواں ہیں آگے آگے لختِ دل کے یوں مرے آنسو
					چلیں ہیں اردلی کے لوگ جوں کپتان کے آگے
					(رنگین، دیوانِ بیختہ، ص ۱۲۲)
				</verse>
			</blockquote>
			<heading>کلکٹر <annotation lang="en">(collector)</annotation></heading>
			<p>اس کی اصل لاطینی ہے۔ یہ فرانسیسی سے ہوتا ہوا انگریزی میں پہنچا۔</p>
			<blockquote>
				<verse>
					ملک گیری میں گورنر تجھے سمجھے جو فلک
					ہوویں پھر کیوں نہ کلکٹر ترے لیٹ اور البٹ
					(مصحفی، کلیات، جلد۹، ص ۲۳۳)
				</verse>
			</blockquote>
			<heading>کمپنی <annotation lang="en">(company)</annotation></heading>
			<p>اصلاً فرانسیسی ہے۔ قدیم فرانسیسی سے انگریزی میں آیا۔ کئی معنی ہیں لیکن یہاں مراد ایسٹ انڈیا کمپنی ہے اور انشا کی یہ دعا آج ہمارے لیے تکلیف دہ ہے۔</p>
			<blockquote>
				<verse>
					کمپنی نور کی جب تک کہ رہے یہ قائم
					بادشاہی رہے اس کی بھی بہ وجہِ احسن
					(انشا، کلامِ انشا، ص ۳۲۱)
				</verse>
			</blockquote>
			<heading>کورٹ <annotation lang="en">(court)</annotation></heading>
			<p>یہ بھی قدیم فرانسیسی سے انگریزی میں آیا۔ دراصل جب گیارھویں صدی عیسوی میںفرانسیسیوں اور نارمنوں نے (جو نارمنڈی، فرانس سے تعلق رکھتے تھے) انگلستان پر قبضہ کرلیا تو فرانسیسی الفاظ اوراصطلاحات انگریزی میں بہت بڑی تعداد میں داخل ہوگئے۔ آج بھی انگریزی کے ذخیرۂ الفاظ کا خاصا بڑا حصہ فرانسیسی الفاظ پر مشتمل ہے۔ کورٹ انگریزی میں عدالت کے معنی میں استعمال ہوتاہے اور دربار کے معنی میں بھی۔ صحیح تلفظ ”ر“ ساکن کے ساتھ ہے البتہ مصحفی اور امیر مینائی دونوں نے ”رے“ کو ساکن کی بجاے مفتوح باندھا ہے یعنی کورَٹ۔ اس وقت رائج تلفظ کیا تھا اس بحث سے قطعِ نظر، وزن اور قافیے کی مجبوری بھی نظر آتی ہے۔</p>
			<blockquote>
				<verse>
					سارے عالم میں ترا حکم ہے دائر سائر
					کیوں نہ حاضر رہیں در پر ہی اپیل اور کورَٹ
					(مصحفی، کلیات، جلد۹، ص۲۳۳)
				</verse>
			</blockquote>
			<heading>کونسل <annotation lang="en">(council)</annotation></heading>
			<p>لاطینی کے ایک لفظ کو بھی اس کی اصل بتایا جاتا ہے اور اینگلو–نارمن فرنچ سے بھی اس کا اشتقاق ظاہر کیا گیا ہے۔ انگریزی میں مختلف معنوں میں آتا ہے۔ یہاں مشاورت یا مشاورتی اجلاس کے معنی میں ہے۔</p>
			<blockquote>
				<verse>
					ہاتھ سے گوروں کے جاںبر ہوویں کیونکر اہلِ ہند
					کام کرتے ہی نہیں ہر گز یہ بِن کونسل کیے
					(مصحفی، کلیات، جلد ۴، ص ۴۱۶)
				</verse>
			</blockquote>
			<heading>گلاس ؍ گیلاس <annotation lang="en">(glass)</annotation></heading>
			<p>گلاس کے انگریزی تلفظ میں ابتدا میں دو مصمتے <annotation lang="en">(consonants)</annotation> ایک ساتھ آتے ہیں جن کو ٹھیک سے ادا کرنااردو والوں کے لیے آسان نہیں ہوتا۔ اسی لسانی مجبوری کے تحت ہم آج بھی اردو میںگلاس (گاف ساکن) کو گِلاس (گاف مکسور) یا گَلاس (گاف مفتوح) بولتے ہیں۔ ممکن ہے انشا کے دور میںکسرے کی بجاے یاے معروف بولا جاتا ہو۔ یہ بھی ممکن ہے کہ شعر کا وزن پورا کرنے کی غرض سے یہ تلفظ لکھا ہو کیونکہ انشا کے معاصر مصحفی کے ہاں اس کا املا ”گلاس“ ملتا ہے۔ انگریزی سے اردو میں آیا۔ اس کی اصل جرمینک ہے اور مشابہ الفاظ جرمن اور ولندیزی زبانوں میں بھی موجود ہیں۔</p>
			<blockquote>
				<verse>
					اپنے گیلاس شگوفے بھی کریں گے حاضر
					غنچہ و گل سبھی وھاں کھولیں گے بوتل کے دہن
					(انشا، کلامِ انشا، ص ۳۲۳)
					کہ کبھی لگ نہ سکے اس کو بلوریں گیلاس
					ہووے بالفرض بہا اس کی اگر ملکِ ختن
					(انشا، کلام انشا، ص ۳۲۵)
					آوے گلاس مے کا تو یاں پشتِ دست کھائے
					چینِ جبیں سے کاسۂ چینی شکست کھائے
					(مصحفی، کلیات، جلد ۸، ص۱۰۰)
					تا نہ باقی رہے مے اور نہ مے میں مستی
					توڑتا سنگِ نمک سے ہے وہ شیشے کا گلاس
					(ذوق، کلیات، جلد ۲، ص۵۵)
				</verse>
			</blockquote>
			<heading>گورنر <annotation lang="en">(governor)</annotation></heading>
			<p>اس کی اصل تو یونانی ہے مگر یونانی سے قدیم فرانسیسی اور وہاں سے انگریزی میں پہنچا۔ اردو کو انگریزی کی عطاہے، لفظ بھی اور عہدہ بھی۔</p>
			<blockquote>
				<verse>
					جب تلک چرخِ کہن شکلِ گورنر میں رہے
					صاحبِ شرق میں جب تک کہ ہوں جرنل کے چلن
					(انشا، کلامِ انشا، ص ۳۳۱)
					ملک گیری میں گورنر تجھے سمجھے جو فلک
					ہوویں پھر کیوں نہ کلکٹر ترے لیٹ اور البٹ
					(مصحفی، کلیات، جلد۹، ص ۲۳۳)
				</verse>
			</blockquote>
			<heading>لاڈ ؍لارڈ <annotation lang="en">(lord)</annotation></heading>
			<p>اصل جرمینک ہے، قدیم انگریزی میں وہیں سے آیا۔ انگریزی سے اردو میں آیا اور اس کااملااردو میں ”لاٹ“ بھی کیا جاتا ہے۔ بلکہ کچھ لوگ اب تک اس طرح بولتے ہیں ”لاٹ صاحب“ طنزاً بھی استعمال ہوتا ہے۔</p>
			<blockquote>
				<verse>
					لارڈ حکام نے ایسے ہی کیے اک دو وار
					دفعۃً کانپ گیا جس کے سبب سب دکھّن
					(انشا، کلامِ انشا، ص ۳۲۹)
					سلامت رہیں ولزلی لاڈ صاحب
					رہے قائم ان کی یہ فرماں روائی
					(میر امن، گنجِ خوبی، ص۲)
				</verse>
			</blockquote>
			<heading>لمبر <annotation lang="en">(number)</annotation></heading>
			<p>ہم اپنے بچپن میں اسکول میں بعض لڑکوں کے منہ سے ”نمبر“ کا تلفظ ”لمبر“ سنتے تھے (مثلاً ”تمھارے کتنے لمبر آئے؟“) اور حیران ہوتے تھے (انھوں نے غالباً اپنے بڑوں سے سنا ہوگا) ۔ لیکن بعدمیں معلوم ہوا کہ اس تلفظ کے لیے غالب کی سند موجود ہے۔ غالب نے اپنے ایک سہرے میں“ لمبر“ استعمال کیا ہے اور کالی داس گپتا رضا کی تحقیق کے مطابق یہ شعر ۱۸۵۲ء میں کہا گیا تھا۔ نسخۂ عرشی میں بھی موجود ہے۔</p>
			<blockquote>
				<verse>
					سر پہ چڑھنا تجھے پھبتا ہے پر اے طرفِ کلاہ
					مجھ کو ڈر ہے کہ نہ چھینے ترا لمبر سہرا
					(غالب، دیوان، نسخۂ عرشی، ص۳۹۲)
				</verse>
			</blockquote>
			<heading>نیلام</heading>
			<p>باباے اردو مولوی عبدالحق کے بقول اس کی اصل پرتگالی کا لیلاوں <annotation lang="en">(leilao)</annotation> ہے۔</p>
			<blockquote>
				<verse>
					دل کا زلفوں میں مرے سہل ہوا یوں سودا
					جیسے سستی کوئی بک جائے ہے نیلام کی چیز
					(ظفر، کلیاتِ ظفر، جلد۲، بر حاشیہ، ص ۴۲)
				</verse>
			</blockquote>
			<heading>ول ؍وائل <annotation lang="en">(voile)</annotation></heading>
			<p>یہ ایک قسم کا باریک اور نیم شفاف کپڑا ہوتا ہے۔ یہ سوتی، اونی یا ریشمی بھی ہوسکتا ہے۔ فرانسیسی لفظ ہے اور اردو کو انگریزی کی دین ہے۔</p>
			<blockquote>
				<verse>
					میں نے جو ایک طفلِ فرنگی سے کل کہا
					کرتی تری نبات کی کیا ول ہے سرخ و سبز
					(شاہ نصیر، کلیات، جلد۲، ص۸۷)
				</verse>
			</blockquote>
			<p>ان امثال کی کیفیت مشتے نمونہ از خروارے کی سی ہے۔ اس موضوع پر تفصیلی کام کرنے کی ضرورت ہے۔</p>
		</section>
	</body>
</document>