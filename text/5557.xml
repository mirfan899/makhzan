<document>
	<meta>
		<title>طغیانیِ رودِ موسِی: اردو شاعری میں سانحات کے اظہار کی روایت کا ایک گم شدہ باب</title>
		<author>
			<name>فیض الدین احمد</name>
		</author>
		<publication>
			<name>Bunyad, Volume 6</name>
			<year>2015</year>
			<city>Lahore</city>
			<link>https://gcll.lums.edu.pk/research-publications/bunyad-v-06-2015</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>اکثرمؤرخین اور ما ہر ینِ آثا رِ قد یمہ اس بات پر اتفاق رکھتے ہیں کہ کرۂ ارض کی تمام تہذیبوں کا جنم بڑے بڑے دریائوں کے کنارے پر ہوا۔ انھی دریائوں کے پانی سے ان تہذیبوں کی آبیاری ہوئی۔ وہیں کے چڑھتے سورج سے ان کو بینائی ملی اور وہیں کی آب وہوا نے تاریخ کو گویائی دی۔ ہندوستان کے شہر حیدرآباد دکن کی تہذیب نے مشہور ندی ”رودِ موسی“ کے کنارے جنم لیا۔ اس ندی کے کنارے بسنے والے لوگ آج بھی اپنی بود و باش اورطرزِ زندگی کی وجہ سے منفرد نظر آتے ہیں۔ ان کے مزاج میں نہ لکھنؤ والوں کا سا تکلف ہے اور نہ ہی دہلی والوں کا شاہانہ انداز بلکہ بنظرِ غائر دیکھا جائے تواس مٹتی ہوئی تہذیب کی سادگی اور بانکپن میں کچھ ایسی خاص بات ہے جس کو صرف محسوس کیا جاسکتا ہے۔ اس شہر کی خوش حالی جس کے چرچے بر عظیم کے دور دراز شہروں تک سنے جاتے تھے۔ یہ خوش حالی اچانک طغیانیِ رودِ موسِی کی وجہ سے بدحالی میں تبدیل ہو جاتی ہے، جو بیسویں صدی عیسوی کی پہلی دہائی میں ہندوستان کی تاریخ بالخصوص حیدر آباد دکن کی تاریخ کا افسوس ناک سانحہ ہے۔</p>
			<p>بیسویں صدی عیسوی اپنے آغاز ہی سے بے شمار ہنگامے ساتھ لائی لیکن اس عظیم سانحے کے نتیجے میں حیدر آباد دکن کی حسرت ناک تباہی نے ہزاروں کی تعداد میں ہلاکتوں کے ساتھ ساتھ بے تحاشا املاک کو بھی نقصان پہنچایا۔ اس طغیانی نے شہر کے ہر گھر میں صفِ ماتم بچھا دیا اور لوگ مدتوں اس سانحے کو اپنے ذہن سے محونہ کر پائے۔ موسی ندی کی تاریخ بہت قدیم ہے۔ اس ندی نے دو سو برس تک بہمنی سلطنت کے تاب ناک سورج کو ابھرتے اور ڈوبتے دیکھا۔ اس نے کم و بیش دو صدیوں تک قطب شاہی دور کے پُرسکون لیل و نہار دیکھے اور آخر میں اس ندی نے سلطنت آصفیہ کا وہ درخشندہ دور بھی دیکھا جس سے برعظیم کے دیگر شہروں کی آنکھیں چکا چوند تھیں۔ یہ ندی شہر حیدر آباد سے پچاس میل کے فاصلے پر ’وقار آباد‘ کی مشرقی پہاڑوں میں موضع راکم چرلر کے پاس سے نکلتی ہے اور شمال مغرب کی جانب سے شہر میں داخل ہو کر کئی میل تک آبادی میں بہنے کے بعد مشرق کی طرف سے باہر نکل جاتی ہے۔ یہ حیدر آباد دکن کی خاص ندی ہے جسے رودِ موسِی کے نام سے پکارا جاتا ہے۔ ریاست حیدر آباد کے ایک وسیع خطۂ ارض کو سیراب کرتی ہوئی یہ ندی شہر کے بیچوں بیچ سے گذر کر دریائے کرشنا سے جا ملتی ہے۔ یہی ندی شہر کو دو حصوں میں بانٹتی ہوئی قدیم و جدید حیدر آباد میں تقسیم کرتی ہے۔ اس ندی کا نظارہ نہ صرف مقامی لوگوں کے لیے فرحت انگیز ہے بلکہ دور دراز سے آنے والے سیاح بھی رودِ موسِی کے ساحل کے نظارے، اس کی خوش گوار فضا اورپرکیف مناظر کو دیکھ کر اس کے حسن میں کھو جاتے ہیں۔ بہت سے شعرا نے ان مناظر کو اپنی تخلیق کا موضوع بنایا۔ ظفر علی خاں قیامِ حیدر آباد کے دوران اس ندی کے حسن اور دل کشی کو دیکھ کر بے اختیار یہ کہنے پر مجبور ہوئے کہ:</p>
			<blockquote>
				<verse>
					کس شان و تمکنت سے بہتی ہے نہرِ موسی
					لہرا رہی ہے ناگن یا جلوہ گر پری ہے
					جاں بخش تیری لہریں دل کش تیری [کذا: تری] روانی
					قدرت نے تجھ کوبخشی کیا شانِ دل بری ہے				
				</verse>
			</blockquote>
			<p>حیدر آباد دکن کے باسیوں کے دلوں میں اس ندی کی قدامت اور تاریخی حیثیت پراظہارِ خیال کرتے ہوئے فخرالدین ارمان کا بیان ہے کہ:</p>
			<blockquote>
				<verse>
                    رودِ موسِی رودِ موسِی تیرا یہ دل کش سماں
                    تجھ میں ہے حبِ وطن کا جذبۂ آبِ رواں
                    ہے دکن میں بادشاہی دور کا آغاز تو
                    اک زمانے سے رہا ہے ہمدم و ہم ساز تو
                    ہاں بھٹکتے قافلے کا تو ہی خضرِ راہ ہے
                    تو ہماری آصفی تاریخ سے آگاہ ہے
                    تیرا ہر قطرہ تمناّ، آرزو، ارمان ہے
                    ہر نفس میں تیرے زندہ باد یا عثمان ہے				
				</verse>
			</blockquote>
			<p>گرمی اور سردی دونوں موسموں میں یہ ندی پایاب رہتی ہے۔ آبادی میں اس کی گذر گاہ کی حدود چار سو قدم سے زیادہ نہیں لیکن ندی کا پاٹ ہمیشہ اَسّی سے نوّے قدم کا ہوتا ہے البتہ موسم برسات میں بعض اوقات اس کا پاٹ دو ڈھائی سو فٹ تک ترقی کر جاتا ہے۔ اس ندی کے شمال اور جنوب کی آبادی کو باہم ملانے کے لیے وقتاً فوقتاً چار پل تعمیر کیے گئے تھے۔ ــ ”پرانا پل“ جو ان چاروں پلوں میں سب سے قدیم اور زیادہ مستحکم ہے، ۱۵۹۳ء میں بعہدِ سلطان قطب شاہ تعمیر ہوا۔ اس کے بعد غفران منزل نواب ناصر الدولہ آصف جاہ رابع کے عہد میں کرنل آلی فنٹ کے حسنِ اہتمام سے ۱۸۳۱ء میں ”چادر گھاٹ“ کا پل بنا۔ ۱۸۶۰ء میں بعہدِ نواب افضل الدولہ پرانے پل اور چادر گھاٹ کے پل کے درمیان ”افضل گنج“ کا پل تعمیر ہوا۔ اس کے بعد سن ۱۳۱۸ھ بمطابق ۱۹۰۰ء میں مسلم جنگ لائق الدولہ غالب الملک نے کثیر رقم خرچ کر کے افضل گنج کے پل کے درمیان ایک اور پل تعمیر کرایا جو ”مسلم جنگ“ کے نام سے مشہور ہوا۔</p>
			<p>قدیم دور میں اس ندی کو مختلف ناموں سے یاد کیا جاتا رہا۔ ایک فرانسیسی سیاح نے اسے ”قروا ندی“ کے نام سے یاد کیاہے۔ مانک رائو وٹھل رائو کا کہنا ہے کہ مؤرخِ گلزار آصفیہ نے اسے ”عیسیٰ ندی“ کہا۔ لیکن یہ بات درست نہیں کیونکہگلزار آصفیہ میں واضح طور پر اس ندی کا نام ”دریائے موسِی“ درج ہے۔ بعض نے اسے ”ساکل“ اور ہندوئوں میں پڑھے لکھے اور مذہبی علم سے مذاق رکھنے والوں نے اس ندی کو ”موچ کندا ندی“ کے نام سے پکارا ہے۔ حیدر آباد دکن کے آباد ہونے سے اب تک تقریباً دس دفعہ موسِی ندی میں ایسی طغیانی ہوئی ہے کہ وہ اپنے مقررہ حدود سے آگے بڑھی اور کنارے کے مکانوں اور محلّوں پر اپنا تسلط قائم کر کے انھیں برباد کر دیا۔</p>
			<p>موسی ندی میں آنے والا پہلا سیلاب جس کا ذکر تاریخوں میں ملتا ہے، وہ ۷ صفر ۱۰۴۱ھ بمطابق ۱۶۳۱ء میں سلطان عبد اللہ قطب شاہ کے عہد میں آیا جس میں شاہی باغ جو نواحِ شہر میں واقع تھا، تباہ و برباد ہوگیا۔ اس دوران چار ماہ تک مسلسل بارش ہوتی رہی اور ۷ صفر روز چہار شنبہ کو طغیانی کے نتیجے میں سیلابی ریلا پرانے پل کے اوپر سے بہنے لگا اور پانی شہر کے اندر داخل ہوگیا۔ ۱۰۷۹ھ بمطابق ۶۹– ۱۶۶۸ء میں بھی بعہدِ عبد اللہ قطب شاہ، طغیانی ہوئی اور دو ہزار کے قریب مکانات اس طغیانی میں بہہ گئے جب کہ لا تعداد لوگ سیلاب کی نذر ہوگئے۔ ۱۴ شعبان ۱۰۹۸ھ بمطابق ۱۶۸۷ء کو سلطان ابو الحسن تانا شاہ کے زمانے میں بے ہنگام بارش سے ایک بار پھر طغیانی ہوئی۔ اس وقت اورنگ زیب عالمگیر قلعہ گول کنڈہ کا محاصرہ کیے ہوئے تھے۔ طغیانی سے ان کی فوج اور سامان جنگ کوسخت نقصان پہنچا۔ نعمت علی خاں عالی نے اُس عہد میں تباہیِ گول کنڈہ پر جو پُر سوز شہر آشوب لکھا اس میں ان واقعات کا ذکر کیا ہے:</p>
			<blockquote>
				<verse>
                    دریں ملک خراب امروز کس را نسیت سامانی
                    چوگنج افتادہ انداہل ہنر در کنج ویرانی
                    طبیب ازعلم طب دریا دمی دارد ہمی معنی
                    نہ باشد خوب تراز شربت دینار در مانی
                    صدائے ماتمی از خانۂ برخاست پرسیدم
                    چہ شد گفتند در ایں خانہ دارد گشت مہمانی				
				</verse>
			</blockquote>
			<p>اس کے بعد ۱۱۵۰ھ بمطابق ۳۸– ۱۷۳۷ء روز جمعہ کو بعہدِ نواب آصف جاہ شدید طغیانی سے شہر کی فصیل کئی جگہ سے ٹوٹ گئی اور پانی شہر کے جنوبی حصے میں داخل ہوگیا۔  ۱۷۴۸ء میں بھی اس ندی میں ایک بڑا سیلاب آیا اور انسانی جانیں ضائع ہوئیں۔ ۱۱۸۰ھ بمطابق ۱۷۶۸ء میں میر نظام علی خاں آصف جاہ ثانی کے عہد میں بھی اس ندی میں بڑی طغیانی ہوئی جس سے کافی نقصان پہنچا۔ اس کے بعد ۷ ربیع الثانی ۱۱۸۵ھ بمطابق ۱۷۷۱ء روز جمعہ کو نواب میر نظام علی خاں آصف جاہ ثانی کے عہد میں طغیانی کے نتیجے میں شہرپناہ کی دیوار مغربی جانب سے منہدم ہوگئی۔ تمام فصیل مغربی اور جنوبی سیلاب میں بہہ گئی۔ ہزار ہا مضبوط و مستحکم مکانات منہدم ہوگئے۔ اور تقریباً دو ہزار افراد اس طغیانی کی نذر ہوگئے۔</p>
			<p>۱۲۲۴ھ، ۱۸۰۹ء اور ۱۲۳۷ھ۔ ۲۲– ۱۸۲۱ء میں بعہدِ نواب سکندر جاہ کثرتِ بارش کی وجہ سے رودِ موسِی میں ایسی طغیانی آئی کہ بہت سے مکانات ایک بار پھر غرق آب ہوگئے۔ ۱۹ ربیع الثانی ۱۲۴۵ھ بمطابق ۱۸۲۹ء روز دو شنبہ کو بعہدِ نواب ناصر الدولہ، زبردست طغیانی کے نتیجے میں پرانے پل کے قریب فصیل کا ایک حصّہ ٹوٹ گیا اور پانی شہر میں داخل ہو کر دکانوں اور گھروں میں گھس گیا۔ سید خورشید علی نے سہواً اس طغیانی کا سن ۱۲۴۶ھ، ۱۸۳۰ء لکھا ہے۔ کیونکہ نواب ضرغام الدولہ کے زمانے میں یہ واقعہ پیش آیا تھا لہٰذا اپنی فارسی مثنوی میں انھوں نے اس سانحے کی مادۂ تاریخ نکالی ہے۔</p>
			<blockquote>
				<verse>
                    خدا ایں شہر را مامون بدارد
                    زآفاتِ چنیں مصئون بدارد
                    دعائے بے نظیر ایں است دایم
                    رئیس شہر باشد حئی وقایم				
				</verse>
			</blockquote>
			<p>مادۂ تاریخ ۱۲۴۵ھ طغیانیِ موجِ موسِی</p>
			<p>اس طغیانی کے نتیجے میں بازار عنبر، چیلہ پورہ، بازار گھانسی، بازار کو کہ اور حوض چار محل وغیرہ غرق آب ہوگئے اور ان محلّوں کانام و نشان بھی باقی نہ رہا۔ اس طغیانی کے باعث پل قدیم کے دروازے کاایک تختہ جو آہن پوش تھا اور سیکڑوں منوں کا وزن رکھتا تھا، باغ امین الملک میں جا گرا اور ہزارہا آدمی ہلاک ہوئے۔ نواب ضرغام الدولہ نے اپنی فارسی مثنوی میں اس طغیانی کی تباہی کا نقشہ مؤثر انداز میں پیش کیا ہے:</p>
			<blockquote>
				<verse>
                    بعہدِ ناصرالدولہ بہادر
                    شدہ دریائے موسِی دفعتہ پر
                    بہ نصف الیل طغیاں کرد موسی
                    خرابی ہا نمایاں کرد موسی
                    غریق بحر آفت کارواں شد
                    مکانِ شوخ ہرجا بے نشاں شد
                    ہمہ ضایع شدہ باغ امین است
                    درختاں گشتہ ہموارِ زمین است
                    درودیوار باغ میر عالم
                    شدہ ضایع ازاں سیل دمادم
                    سرانجام اثاث البیت مردم
                    ہمہ تاراج تا بازار بیگم
                    مثالِ شیشہ ریزہ چوڑی بازار
                    ز بے سرمایہ گی مردم در آزار
                    ہمہ بازار گھانسی بے نشاں شد
                    خس و خاشاکِ آنجا ہم نہاں شد
                    جگر ہائے ترحم حال خلق است
                    بہر صورت تلف اموالِ خلق است				
				</verse>
			</blockquote>
			<p>یہ ایک طویل مثنوی ہے جسے پڑھ کراس سانحے کی ہولناک تباہی کا منظر ہماری آنکھوں کے سامنے پھرنے لگتا ہے۔ ۱۲۶۵ھ بمطابق ۱۸۴۹ء کو بعہدِ نواب ناصر الدولہ ایک بار پھر رودِ موسِی کو طغیانی ہوئی۔ کناروں پر جو مکانات تھے، گرتے رہے اور ندی کا پانی ۲۰ سے ۳۰ فٹ تک بلند ہوگیا۔ ۲۲ رمضان ۱۲۶۷ھ بمطابق ۱۸۵۱ء کو بھی رودِ موسِی کو طغیانی ہوئی۔ قدیم پل پر جو چند افراد غفلت اور دھوکے میں رہ گئے تھے، نذر سیلاب ہوگئے۔ ۲۹ محرم ۱۲۷۵ھ بمطابق ۱۸۵۱ء کو شدید بارش کے باعث رودِ موسِی میں طغیانی کے نتیجے میں بیگم بازار کولسہ واڑی کے بہت سے مکانات منہدم ہوگئے۔ محلہ محبوب شاہی واقع چار محل کو سخت نقصان پہنچا۔ سید خورشید علی کے مطابق اس طغیانی سے بہت کم نقصان ہوا۔ لیکن مانک رائو وٹھل رائو کا کہنا ہے کہ:</p>
			<blockquote>
				<p>کنارے پر رہنے والے غربا کے جس قدر مکانات تھے وہ تمام منہدم ہوگئے۔ اس کی تعمیر و ترمیم وغیرہ کے لیے ۱۳۱۴ (فا طمی کیلنڈر) میں سرکار نے انھیں دو لاکھ روپے کی امداد عطا فرمائی۔ منہدم شدہ مکانات کی تعداد ۳۰۶ تھی۔ اور نقصان کا اندازہ تقریباً ۵ لاکھ کیاگیا تھا۔</p>
			</blockquote>
			<p>نجم الغنی خاں نے سہواً اس سانحے کا سن اکتوبر ۱۹۰۲ء لکھا ہے۔ جب کہ یہ واقعہ ۱۹۰۳ء میں پیش آیا تھا۔</p>
			<p>یہ تو تھی رودِ موسِی کی مختصر تاریخ اور وقتاً فوقتاً پیش آنے والی طغیانی کی روداد، لیکن رودِ موسِی کی جس طغیانی نے پورے حیدر آباد دکن کو بری طرح تہہ و بالا کیا وہ واقعۂ جاں کاہ یکم رمضان المبارک ۱۳۲۶ھ بمطابق ۱۹۰۸ء روز دو شنبہ کو پیش آیا۔ ڈاکٹر غلام حسین ذوالفقار نے اپنی تصانیف ظفر علی خاں ادیب و شاعر اورمولانا ظفر علی خاں: حیات، خدمات و آثار میں سہواً اس طغیانی کا سن ۱۹۰۵ء لکھا ہے۔ یہ غلط فہمی انھیں کیوں ہوئی، اس کی تفصیل ظفر علی خاں کی نظم ”شور محشر“ کے جائزے کے دوران پیش کی جائے گی۔ یہاں مقصد اس سانحے کے درست سن کا تعین ہے لہٰذا ہمارے ذہن میں رہنا چاہیے کہ یہ واقعہ ۲۸ ستمبر ۱۹۰۸ء میں پیش آیا اور شہر حیدر آباد کو تباہ و برباد کر گیا۔ بارش کایہ سلسلہ طغیانی کے تین چار روز پہلے سے لگا تار جاری تھا۔ نجم الغنی خاں نے سہواً لکھا کہ:</p>
			<blockquote>
				<p>۲۶ ستمبر بمطابق ۲۹ شوال کو دوپہر سے ۲۸ ستمبر بمطابق یکم رمضان کی رات تک موسلا دھار پانی پڑا۔</p>
			</blockquote>
			<p>یہاں شوال کے بجائے ۲۹ شعبان ہونا چاہیے کیونکہ وہ خود مانتے ہیں کہ یکم رمضان کی رات تک شدید بارش کے نتیجے میں دریائے موسِی میں طغیانی ہوئی۔ مانک رائو وٹھل رائو کا بھی یہی کہنا ہے کہ ۳۰ شعبان کو ۹بجے سے ندی میں پانی بڑھنا شروع ہوا اور ۴ بجے شام تک دہلی دروازہ اور افضل گنج کے پل فیل پائیوں کے اوپر چڑھ گیا۔ جن لوگوں کے مکانات دریا کے کنارے تھے ان لوگوں نے جلدی جلدی نقل مکانی شروع کی اور صبح سات بجے تک ہزاروں آدمیوں نے اپنے اپنے مکان خالی کردیے۔ طغیانی کے نتیجے میں ندی کے کنارے کا کوئی محلّہ ایسا نہیں تھا جو اِس سرے سے اُس سرے تک صاف نہ ہوگیا ہو اور کوئی خاندان ایسا نہیں تھا جس میں سے کم از کم دو چار آدمی نہ بہہ گئے ہوں۔ صبح تک پانی بڑھتے بڑھتے اس قدر بڑھا کہ افضل گنج اور چادر گھاٹ کے پلوں پر سے دو دو نیزے بلندی کے ساتھ بہنے لگا۔ نتیجتاً اندرون و بیرون بلدہ کے بے شمار علاقوں میں پانی پھیل گیا۔ طغیانی کے نتیجے میں متعدد مقامات کا بالکل صفایا ہوگیا۔ یہ بارش حیدر آباد دکن والوں پر قہرِ خدا کی صورت میں برسی اور اس کے نتیجے میں جو بپتا پڑی ہے وہ ممکن نہیں کہ کوئی سنگ دل شقی القلب بھی اسے دیکھ کر اشک حسرت نہ بہائے۔ مرزا فرحت اللہ بیگ اس صورتِ حال کا نقشہ کھینچتے ہوئے لکھتے ہیں کہ:</p>
			<blockquote>
				<p>راستے میں لوگوں کی جو حالت اور پریشانی دیکھی وہ بیان نہیں کی جا سکتی۔ یہ معلوم ہوتا تھا کہ قیامت آگئی۔ سب کے سب نفسی نفسی کی مصیبت میں مبتلا تھے۔ کوئی صندوق سر پر اٹھائے بھاگ رہا ہے۔ کوئی بچوں کو گود میں سنبھالے دوڑ رہا ہے۔</p>
			</blockquote>
			<p>سیدمحمد فاروق نے اس صورتِ حال کی عکاسی درست طور پر اس شعر میں کی ہے:</p>
			<blockquote>
				<verse>
					اس مصیبت پر تری ہے سارا عالم رنج میں
					تیری حالت پر تاسف کر رہا ہے اک جہاں				
				</verse>
			</blockquote>
			<p>نجم الغنی کا کہنا ہے کہ:</p>
			<blockquote>
				<p>۳۶ گھنٹوں میں پندرہ انچ پانی برسا۔</p>
			</blockquote>
			<p>جب کہ اس سے قبل مانک رائو وٹھل رائو کا بیان ہے کہ اس بارش میں جس سے یہ غیرمعمولی طغیانی آئی تھی، مابین ایک رات اور دن کے ۱۷ انچ بارش ہوئی اور چالیس گھنٹوں میں جس قدر پانی بہا تھا اس کی مقدار تخمیناً سات کروڑ دو سو کسر فیٹ شمار کی گئی۔ سید خورشید علی کے مطابق:</p>
			<blockquote>
				<p>اس سال کی برسات حیدر آباد کی تاریخ میں ابدالآباد تک یادگار اور اس کی جگر فگار درد انگیز داستان صفحاتِ تاریخ پر قیامت تک خونیں حروف میں منقوش رہے گی۔</p>
			</blockquote>
			<p>دو پشتوں سے دار الصدور نظام کو کبھی ایسی خرابی لاحق نہیں ہوئی تھی جیسی اس وقت ہوئی۔ حقیقت بھی یہی ہے کہ حیدر آباد دکن کی تاریخ میں ایسی تباہی کی دوسری نظیر نہیں ملتی۔ امجد حیدر آبادی نے بارش کی شدت اور تباہی کا نقشہ یوں کھینچا ہے:</p>
			<blockquote>
				<verse>
					وہ رات کا سناٹا وہ گھنگھور گھٹائیں
					بارش کی لگاتار جھڑی، سرد ہوائیں
					گرنا وہ مکانوں کا وہ چیخوں کی صدائیں
					وہ مانگنا ہر ایک کا رو رو کے دعائیں
					پانی کا وہ زور اور وہ دریا کی روانی
					پتھر کا کلیجہ ہو جسے دیکھ کے پانی				
				</verse>
			</blockquote>
			<p>طغیانی کے دن بندگانِ خدا کو جن المناک دشواریوں اور مصیبتوں کا سامنا ہوا ہے ان کے بیان کرنے سے زبان قاصر اور لکھنے سے قلم عاجز ہے۔ سچ تو یہ ہے کہ طغیانی کا دن قیامت کے دن سے کچھ کم نہ تھا۔ عجیب طرح کی بے بسی و بے چارگی کا عالم تھا۔ جدھر دیکھو … پانی کے سوا کچھ نظر نہ آتا تھا۔ ہزاروں مکانات اور ہزاروں جانیں نذر سیلاب ہوگئیں۔ محب حسین محب نے اس منظر کی عکاسی کچھ اس طرح کی ہے:</p>
			<blockquote>
				<verse>
					سنگ فصیل زور سے پانی کے بہہ گئے
					پتھر بڑے بڑے کہیں گر گر کے رہ گئے			
				</verse>
			</blockquote>
			<p>تعجب کی بات تو یہ ہے کہ ستمبر ۱۹۰۸ء کے وسط تک تو عالم یہ تھا کہ بارش کی قلت تھی لیکن۱۸–۱۷ ستمبر سے یکایک رت بدلی اور ۲۸ ستمبر تک ایسی جھڑی بندھی اور موسلا دھار بارش ہوئی کہ الامان الحفیظ۔ چھوٹے بڑے ہر طرح کے نالے، کوئیںاور تالاب ابل پڑے۔ صرف بوسیدہ اور خستہ حال مکان ہی نہیں بلکہ اکثر پختہ عمارتیں بھی منہدم ہونے لگیں۔ جا بجا ریل کی پٹری بہہ گئی۔ بقول عبدالحلیم شرر:</p>
			<blockquote>
				<p>یہ سب ہنگامہ اور یہ سارا شورِ محشر چند گھنٹوں میں ہوگیا۔ موسِی ندی اپنا جلال و غضب دکھا کے چلی گئی۔ عالم پر خموشی اور موت کا سناٹا طاری ہے۔ نہ سڑکوں کا پتا ہے نہ گلیوں کا۔ نہ آبادی کا نشان ہے نہ عالی شان عمارتوں کا۔ جدھر نظر جاتی ہے پتھروں کا ڈھیر ہے اور حسرتوں کو انبار۔</p>
			</blockquote>
			<p>مخلوق کے ضائع ہونے کے کئی سبب ہوئے۔ اکثر لوگ اس دھوکے میں رہے کہ پانی ان کے مکانات تک نہیں آئے گا اور اگر آ بھی گیا تو مضبوط و مستحکم مکانات کا کچھ بگاڑ نہ پائے گا لیکن بمصداق اس مصرع کے ”ماں درچہ خیالیم فلک درچہ خیال است“ دفعتاً پانی کا ایسا ریلا آیا کہ لوگوں کو مع ان کے مکانات، بہا لے گیا۔ ہلاکتوں کی دوسری بڑی وجہ یہ تھی کہ لوگ رات کے وقت اپنے اپنے مکان میں پڑے سورہے تھے کہ پانی نے ان کے مکانوں کو چاروں طرف سے گھیرلیا اور افسوس کہ ان بے چاروں کو اپنی جانیں بچا کر نکل جانے کا موقع تک نہ ملا۔ ملبے کے نیچے سے ملنے والی اکثر نعشیں ان تاجروں اور ساہو کاروں کی تھیں جو اپنا مال و اسباب چھوڑ کر مکان سے جانے سے انکاری تھے۔ اکثر آباد مقامات کے گنجان محلے مع اپنے بسنے والوں کے دریا برد ہو چکے تھے۔ ہزاروں جانیں تلف ہو چکی تھیں، اور لاکھوں کا اثاثہ ضائع ہوچکا تھا۔ دو شنبہ کے دن صبح کے وقت جب کہ طغیانی اپنے انتہائی زور پر تھی، اس وقت لوگوں کی کیفیت دیکھنے سے تعلق رکھتی تھی۔ مرد، عورتیں، بوڑھے اور بچے سب کے چھکے چھوٹے ہوئے تھے۔ لوگ مکان چھوڑ کر محفوظ مقام کی طرف بھاگے جاتے تھے لیکن انھیں کوئی جائے اماں نہیں مل رہی تھی۔ عفیفہ اور پاک دامن بی بیاں جنھوں نے اپنے مکان کی دہلیز تک کو نہ دیکھا تھا، سڑکوں پر نامحرم لوگوں کے سامنے بحالت پریشانی دوڑی پھرتی تھیں۔ اس وقت خاوند کو بیوی کی، ماں کو بیٹی کی، بہن کو بھائی کی اور اولاد کو والدین کی خیر و خبر کی مطلق فکر نہ تھی بلکہ ہر ایک کو اپنی اپنی پڑی ہوئی تھی۔ اکثر لوگ بہ تحفظ جاں درختوں پر چڑھ گئے اور بہت سے پہاڑوں اور بلند مقامات پر جا کر بیٹھ گئے۔ ندی کے بیچ کا دھارا کناروں سے بیس پچیس فٹ بلند تھا۔ اس دھارے میں ہر قسم کا سامان، صندوق، پلنگ، تخت وغیرہ قلابازیاں کھا رہے تھے۔ ندی کے ایک جانب موجود لوگوں کو دوسری طرف کی خبر نہ ملتی تھی۔ ایسا منظر تھا کہ آج بھی اس کے خیال سے بدن پر رونگٹے کھڑے ہو جاتے ہیں۔ ندی کی رفتار کا اندازہ اس بات سے لگایا جا سکتا ہے کہ:</p>
			<blockquote>
				<p>اُس دھارے پر چکر کھاتی ہوئی لوہے کی سیکڑوں تجوریاں بہہ گئی اور کئی کئی میل دور جاکر نکلیں۔</p>
			</blockquote>
			<p>بقول سید خورشید علی:</p>
			<blockquote>
				<p>پانی کی خوف ناک لہریں ہر چیز کو نگلتی اور فنا کرتی چاروں طرف بڑھ رہی تھیں۔ ہزارہا آدمی عجب بے کسی اور بے بسی کے عالم میں نذر آب ہو رہے تھے۔ ظالم ندی نہ شکستہ حال بوڑھوں کی بے دست پائی کا لحاظ کرتی تھی اور نہ اس کو نوخیز نوجوانوں کی نوجوانی اور چھوٹے چھوٹے معصوم بچوں کی ننھی ننھی جانوں کا پاس تھا۔</p>
			</blockquote>
			<p>افضل گنج اور چادر گھاٹ کے پل کے ٹوٹنے سے بہت زیادہ تباہی ہوئی۔ افضل گنج کے اسپتال سے سیلابی ریلا ٹکرایا تو اسپتال میں موجود بہت سے مریض بھی پانی میں بہہ گئے۔ مرزا فرحت اللہ بیگ اس تباہی کا حال بیان کرتے ہوئے لکھتے ہیں کہ:</p>
			<blockquote>
				<p>دارالشفا کے آس پاس کیا دیکھتے ہیں کہ سڑک پر ایک دریا بہہ رہا ہے اور اس میں کئی مُردے تیراکی کر رہے ہیں۔</p>
			</blockquote>
			<p>نعشوں کی یہ کیفیت تھی کہ جدھر دیکھو نعشیں نظر آتی تھیں۔ سُوئوں کی تعداد میں درختوں پر لٹکی ہوئی تھیں اور ہزاروں کی تعداد میں غاروں اور ریت میں دبی ہوئی تھیں۔ نجم الغنی خاں کے مطابق:</p>
			<blockquote>
				<p>دیواروں پر آٹھ فٹ سے بھی زیادہ پانی کا نشان تھا۔</p>
			</blockquote>
			<p>جب کہ فرحت اللہ بیگ کا کہنا ہے کہ:</p>
			<blockquote>
				<p>یہاں کے مکانوں پر پانی کا جو نشان تھا وہ کسی طرح انیس بیس فٹ سے کم اونچا نہ ہوگا۔</p>
			</blockquote>
			<p>ہزاروں آدمی کاایسی حالت میں بچ جانا کسی معجزے سے کم نہ تھا۔ جو لوگ بچ گئے تھے ان کا حال مُردوں سے بھی بدتر تھا۔ ہرشخص کے چہرے پر آنسوئوں کی جھڑی لگی ہوئی تھی۔ مصیبت زدہ عورتوں کے جگر خراش بین، ننھے ننھے معصوم بچوں کے درد ناک نالہ و شیون اور تباہ حال مردوں کی دل گداز آہ و بکاسے آسمان پھٹا پڑتا تھا۔ ہر طرف ماتم بپا تھا اور محشر کا سماں دکھائی دیتا تھا۔</p>
			<p>سانحے کے بعد حکومت کی جانب سے فوراً امدادی سرگرمیاں شروع کی گئیں۔ لوگوں کو بچانے کے لیے اہل کار دوڑے چلے آئے۔ کشتیاں منگوائی گئیں اور لوگوں کی جانیں بچانے کے لیے ہاتھیوں سے بھی مددلی گئی۔ حکومت کے لیے سب سے بڑی پریشانی یہ تھی کہ نعشوں کی شناخت کیسے کی جائے۔ امتیاز مذاہب اس وقت ایک دشوار مرحلہ تھا لہٰذا مجبوراً بلا امتیاز مذہب و ملت سب کو دفن کر دینا پڑا۔ ایسا جگر خراش منظر اس سے قبل حیدر آباد کے لوگوں نے کبھی آنکھوں سے دیکھا نہ سنا۔ ہر طرف ”سڑی ہوئی لاشوں کے ڈھیر پڑے ہوئے تھے“۔ سیدخورشید علی نے اس صورتِ حال کی تفصیلات بیان کرتے ہوئے لکھا کہ:</p>
			<blockquote>
				<p>ہزارہا لاشوں کو جو قدم قدم پر پڑی ہوئی تھیں اور نگاہوں سے پوشیدہ نہ تھیں، صفائی، کوتوالی اور فوج والوں نے مل کراٹھانا شروع کیا۔ ۔ ۔ ۔ ۔ غسل و کفن، تجہیز و تکفین، فاتحہ یا کریا کرم کا تو کیا ذکر، اس بات کی تمیز بھی نہ ہو سکتی تھی کہ لاش مسلمان کی ہے یا ہندو کی۔ ۔ ۔ ۔ ۔ ڈھیروں لاشیں بند ڈبوں میں بھر کر شہر سے دور پہنچائی جا رہی تھیں کہ سب یکساں تہہ خاک کر دی جائیں۔</p>
			</blockquote>
			<p>جب شہر سے پانی نکلنا شروع ہوا تو وہ جگر خراش مظالم جو اب تک چادر آب کے نیچے پوشیدہ تھے، نمایاں ہونے لگے۔ جہاں جہاں پانی کی خوف ناک لہریں پہنچیں تھیں۔ عام تباہی چھائی ہوئی تھی۔ جدھر نگاہ ڈالو ویرانہ ہی ویرانہ نظرآتا تھا۔ ہرطرف ایک ہوکاعالم تھا۔ نصف سے زیادہ شہر کا پتا نہ تھا۔ یہ معلوم ہونا بھی مشکل ہوگیا کہ کون سا محلہ کہاں آباد تھا۔ سڑکوں اور گلیوں کے آثار بھی مٹ چکے تھے۔ ایک طرف ہزاروں لوگ اپنی جان سے ہاتھ دھوبیٹھے تھے تو دوسری طرف لوگ فاقوں مررہے تھے۔ مفلس اور مجبور لوگوں نے غلّے کی دکانوں میں لوٹ مار شروع کردی۔ موقعے سے فائدہ اٹھاتے ہوئے بدمعاشوں اورلٹیروں کو لوٹ کھسوٹ کی سوجھی۔ بے حسی کی انتہا یہ تھی کہ مُردوں کے جسم سے زیورات اتارے گئے اور اگر کوئی چیز بوجہ جسم کے پھول جانے کے اتاری نہ جاسکی تو اس کو قطع کرنے میں بھی تامل نہ کیا۔ خود غرضی کی انتہا یہ تھی کہ کوئی حضرت بغل میں بکرے دبا کر بھاگ رہے ہیں تو کوئی سونے چاندی لوٹنے میں مصروف۔ اگر چہ بڑی تعداد ایسے لوگوں کی تھی جو اس انسانی المیے پر خدمتِ خلق کے جذبے سے سرشار ہوکر امدادی کاموں میں مصروف تھے۔ ان لٹیروں نے پوری انسانیت کاسرشرم سے جھکادیا۔ نظام حیدرآباد کی جانب سے فوری طورپرریلیف کمیٹیاں بنائی گئیں، لنگرخانے کھولے گئے۔ عارضی رہائش کاانتظام کیا گیا۔ کپڑے، بستراور بنیادی ضروریات کی اشیا کی فراہمی ممکن بنائی گئی۔ مفلوک الحال اور بے خانماں لوگوں کی امداد کے لیے شہر کو کئی حصوں میں تقسیم کر کے مختلف عہدے داروں کو ذمے داری سونپی گئی۔ اُس زمانے میں حیدر آباد دکن میں غیر ملکیوں کے ستارے عروج پر تھے لہٰذا عزیز مرزا بھی اُسی زمانے میں محکمۂ داخلہ کے معتمد بنائے گئے۔ مہا راجا کشن پرشاد کی قائم کردہ ریلیف کمیٹی کے معتمد بھی عزیز مرزا ہی مقرر ہوئے۔ اُن کے علاوہ دوسرے محکمے سے عہدے داروں کو بھی اس کمیٹی میں شامل کیا گیا۔ ان میں ایک اور اہم نام مولانا ظفر علی خاں کا ہے۔ نواب وقار الملک کے مطابق:</p>
			<blockquote>
				<p>عزیز مرزا صاحب نے انسانی ہمدردی اور نیز خدا ترسی کے خیال سے اس موقعے پر غیر معمولی محنت کی۔ ڈھیروں منہدم کھنڈروں اور افتادہ مکانوں میں جہاں راستہ بھی نہ تھا، شب و روز مارے مارے پھرتے اور واجب الرحم ستم رسیدوں کا پتا لگاتے تھے۔ ۔ ۔ تیرہ لاکھ رقم چندہ جمع کی اور اس کی تقسیم کا انتظام کیا۔</p>
			</blockquote>
			<p>اس سلسلے میں انھوں نے ناچار اور غریب لوگوں کے کھانے اور کپڑے کا انتظام کیا۔ نعشوں کے منتقل کرنے اور بڑے بڑے ملبے سے ان نعشوں کو نکالنے کا معقول انتظام کیا۔ انجینئر وں کی زیر نگرانی پلوں اور دوسری عمارتوں کی دیکھ بھال اور مرمت کروائی۔ رات رات بھر اصلاحی کام میں مصروف رہتے اور روزانہ اس کی روداد لکھ کر ٹائپ کرواتے اور پھر سررشتہ کے ناظم کے پاس بھجواتے۔ انھی کی تحریک پر تمام سرکاری ملازمین کو ایک ماہ کی تنخواہ پیشگی ادا کی گئی۔ مولوی محمد یحییٰ تنہا کے مطابق:</p>
			<blockquote>
				<p>سیلاب حیدر آباد کے زمانے میں آپ نے عوام کے لیے اس قدر زحمتیں برداشت کی تھیں کہ بیمار ہوگئے۔</p>
			</blockquote>
			<p>لیکن صحت بگڑنے کے باوجود وہ فرائض کی بجا آوری سے باز نہ آئے۔ اس بے لوث محنت کی وجہ سے پورے حیدر آباد میں ان کی بڑی نیک نامی ہوئی تھی لیکن ان کے حاسدوںنے اس موقعے پر ان کے سب سے بڑے مخالف مسٹر واکر <annotation lang="en">(Sir George Casson Walker) </annotation> جو ۱۹۰۱ء تا ۱۹۱۱ء ریاست حیدر آباد دکن میں مالی امور کے مشیر تھے، کو استعمال کر کے عزیز مرزا پر اپنے پسندیدہ اور خوش حال افراد کو نوازنے کا الزام لگایا۔ جب کہ مولوی عزیز مرزا نے چندے سے حاصل شدہ رقم کی تقسیم کا انتظام ایسی عمدگی سے کیا تھا کہ حسابات میں ایک پائی کا بھی فرق نہ آیا۔ کمیٹی کے ذریعے تحقیقات کروائی گئیں تو سارے الزامات غلط ثابت ہوئے۔ اس پر عزیز مرزا کی عزت میں مزید اضافہ ہوا۔ نظام نے خوش ہو کر میر عثمان علی خاں کو رموزِ مملکت اور انتظامِ حکومت سکھانے کی ذمہ داری بھی انھی کے سپرد کی۔ یہ بات مسٹر واکر کو سخت ناگوار گذری۔ لیکن مسٹر واکر کی مخالفت کے باوجود عزیز مرزا کو اس سیلاب کے دوران عمدہ انتظامی امور کی انجام دہی کے صلے میں سرکارِ برطانیہ کی طرف سے اول درجے کا ”تمغۂ قیصرِ ہند“ عطا ہوا۔ یہ تمغہ طغیانی رودِ موسِی کے فوراً بعد ۱۹۰۸ء ہی کو ملا۔ دلچسپ بات یہ ہے کہ وہی مسٹر واکر جو مولوی عزیز مرزا کے سب سے بڑے مخالف تھے، تمغہ ملنے کے بعد اپنے مبارک باد کی چٹھی میں لکھتے ہیں کہ:</p>
			<blockquote>
				<p>یہ آپ کی محنتوں کا ادنیٰ صلہ ہے۔</p>
			</blockquote>
			<p>”قیصرِ ہند“ کے یہ تمغے دو قسم کے تھے۔ ایک چھوٹا تمغہ تھا جو ڈنر سوٹ پر لگانے کے لیے تھا اور دوسرا بڑا تمغہ جو درباری لباس پر لگانے کے لیے تھا۔ دونوں تمغے سونے کے تھے جس پر انگریزی میں <annotation lang="en">FOR PUBLIC SERVICE IN INDIA "KAISAR-HIND"</annotation> درج تھا۔</p>
			<p>دوسرے بہت سے لوگوں کی جانب سے بھی انسانی ہمدردی کی لازوال داستانیں دیکھنے کو ملیں۔ لیڈی اسسٹنٹ سرجنوں اور نرسوں نے ایسی بہادری دکھائی کہ ایسی مثالیں کم ہی دیکھنے کو ملتی ہیں۔ ۲۷ ستمبرکے ہولناک طوفان کے نتیجے میں جب سیلاب کا پانی افضل گنج کے پل کو توڑتا ہوا اسپتال میں داخل ہوااورمتعلقہ حکام نے تمام سرجنوں اور نرسوں کو محفوظ مقام پر منتقل ہونے کی ہدایت کی تووہ مریضوں کو چھوڑکرجانے پر تیار نہ ہوئے۔ بلکہ آخری دم تک خدمت میں مصروف کار رہے۔ فوج نے بھی اس زمانے میں جو کام کیا اس کی تعریف نہیں ہو سکتی۔ پہلے تو انھوں نے شہر میں امن قائم کیا۔ اس کے بعد دبے ہوئے لوگوں کو ملبے سے نکالنے، مُُردوں کو دفن کرنے اور حیدر آباد کو وبائی امراض سے بچانے کے اقدامات کیے۔  اس کے علاوہ ریلیف کے کاموں میں خواتین کا کردار بھی قابل ذکر رہا۔ رسم و رواج کی پابند وہ خواتین جو گھروں سے باہر بھی نکل نہیں پا رہی تھیں، ان کے لیے یہ خواتین فرشتہ ثابت ہوئیں۔ ان میں مسز حیدری اور مسز نائڈو کے علاوہ یورپین خواتین مسز سہراب جی، مسز اسٹیونس، مسز جیفری، مسز بلین، مسز فیلوز، مسز لاریمر، مسز چیٹ وڈ وغیرہ نے بھی امدادی کاموں میں حصہ لیا۔ ریلیف کمیٹی کی سیکریٹری مسز حیدری اور جوائنٹ سیکریٹری مسز نائڈو مقرر ہوئیں۔ مسز واکر کو کمیٹی کا صدر مقرر کیا گیا۔ مسز نائڈو کے مکان میں کمیٹی کا دفتر قائم ہوا۔ تمام خواتین نے بڑی مستعدی اور جفا کشی سے دور دراز آباد پردہ نشیں خواتین تک کپڑے اور غذائی اجناس کی فراہمی کو ممکن بنایا۔ امدادی سرگرمیوں میں مسز سید ہمایوں مرزا، بنت نصیر الدین حیدر صاحبہ اور عماد الملک مولوی سید حسین بلگرامی کی صاحبزادی مسز خدیو جنگ وغیرہ نے بھی حصہ لیا۔</p>
			<p>سرکاری رپورٹ کے مطابق اس سانحے میں اندازاً دو ہزار لوگ لقمۂ اجل بنے۔ لیکن جس قسم کی تباہی ہوئی اس کودیکھ کران اعداد و شمار پر یقین کرنا محال ہے۔ کیونکہ ”موسِی ندی کے اطراف کی آبادی کے تین ہزار افراد تو دیکھتے ہی دیکھتے ڈوب گئے“ تھے۔  خود اخبار ایڈوکیٹ بمبئی اور ٹائمز آف انڈیا نے ہلاک شدگان کی تعدادپانچ ہزارسے زائد بتائی ہے۔ بعض انگریزی اخبارات نے یہ تعدادایک لاکھ بیس ہزارتک بتائی۔ اموات اور ہلاکتوں کا اندازہ عبدالحلیم شرر کے اُس مضمون سے اچھی طرح لگایا جا سکتا ہے جس میں طغیانیِ رودِ موسِی کا حال بیان کرتے ہوئے وہ کہتے ہیں کہ:</p>
			<blockquote>
				<p>موسِی ندی ایک بھوکے اژدھے کی طرح پیچھے دوڑی آتی ہے… ہزاروں بندگانِ خدا کو نگل گئی اور پیٹ نہیں بھرتا… ان جگہوں کی خونی تصویر دیکھی بھی نہیں جا سکتی جہاں تونے اپنا جوش دکھانے سے پہلے ہی لوگوں کو اپنی آغوشِ مرگ میں گھیر لیا ہے۔ وہاں کا عالم! عالمِ مرگ! عالمِ تباہی! عالمِ بے کسی و بے بسی نہ دیکھا جا سکتا ہے اور نہ بیان ہو سکتا ہے۔ ۔ ۔ کوئی تو تیرے دستِ ستم سے بچا ہوتا۔</p>
			</blockquote>
			<p>یہ بات تو پوری طرح عیاں ہے کہ بڑی تعداد میں ہلاکتیں ہوئیں اور دیکھتے ہی دیکھتے اس طغیانی نے آبادی کی آبادی نیست و نابود کر دی۔ اس کے باوجود ماہرین نے ہلاک شدگان کی تعداد پر شبہات کا اظہار کیا ہے۔ نجم الغنی خاں کے مطابق اس سانحے میں پچاس ہزارسے کم جانیں ضائع نہیں ہوئیں اورتقریباًپندرہ سے بیس ہزار مکانات گر کر تباہ ہوگئے۔ سانحے کے فوراًبعددکن سے نکلنے والے رسالے ادیب کے طوفان نمبر کے مطابق اس طغیانی میں پچاس ہزار سے کم جانیں تلف نہیں ہوئیں۔ اکثر ماہرین اسی تعداد کو درست مانتے ہیں۔ ہلاکتیں اور تباہی اس قدر زیادہ تھی کہ پورے حیدر آباد دکن میں افراتفری پھیل گئی۔ معاملے کی سنگینی کااندازہ اس بات سے بھی لگایاجاسکتا ہے کہ حیدرآباددکن کی اس تباہی کاحال بہت تیزی سے اطرافِ عالم میں پھیل گیا۔ کلکتہ، مدراس، بمبئی، علی گڑھ، لکھنؤکے علاوہ لندن وغیرہ میں بھی حیدرآباددکن کے متاثرین کے ساتھ اظہارِہمدردی کے غرض سے جلسے منعقدکیے گئے۔ مصیبت زدگان کے لیے لاکھوں روپے چندے کی مد میں جمع ہوئے۔ صرف چند روز میں بمبئی کے لوگوں نے ایک لاکھ روپے فراہم کیے۔ دنیا کے مختلف حصّوں سے خطوط کا سلسلہ شروع ہوا۔ قیصرِہند نے وائسرائے بہادر کو اس ہولناک تباہی کے حوالے سے خط لکھ کرہمدردی کااظہارکیا۔ شہزادہ ویلزاور گورنربمبئی نے نظام حیدرآبادکوہمدردی کے پیغامات بھیجے۔ ندوۃ العلماء اور مدرسۃ العلوم مسلمانان علی گڑھ کی جانب سے بھی ہمدردی کے پیغامات موصول ہوئے۔ پورے ہندوستان میں جگہ جگہ اس مناسبت سے جلسے ہوئے یہاں تک کہ ان مصیبت زدگان کے لیے لندن میں بھی ایک جلسہ منعقدہوا۔ اس جلسے میں نواب عمادالملک، مولوی سیدحسین بلگرامی، مسٹر کے جی گپتا، مسٹر آر جے ٹاٹا، سیدعلی بلگرامی، مسٹررومیش چندادت، مسٹرگھوکھلے اور مسٹر علی اکبرکے علاوہ ہندوستان کے سابق وائسرایان لارڈلنسڈون، لارڈرپن، گورنرلارڈایمپتھل، لارڈیمنگٹن، لیفٹیننٹ گورنر سرجیمس لاٹوش اور سر چارلس ایلیٹ وغیرہ بھی شریک تھے۔ یہ اجلاس ۳ دسمبر ۱۹۰۸ء کو ایجیٹیشن ہال میں بصدارت لارڈ میئر کے منعقد ہوا اور تقریباً دس ہزارکے قریب چندہ جمع ہوا۔ شہزادہ ویلز نے بھی اس میں سو پائونڈ عنایت کیے۔</p>
			<p>طغیانیِ رودِ موسِی ایک صدی سے زائدکاعرصہ گذرگیالیکن آج بھی اس کی ہول ناکی کوپڑھ کررونگٹے کھڑے ہوجاتے ہیں۔ سید خورشید علی نے درست لکھا ہے کہ:</p>
			<blockquote>
				<p>کیا زمانے کاالٹ پھیرہے کہ صد ہا سال کی متواتر اور مسلسل کوششوں میں حیدر آباد کو … جو شان و شوکت نصیب ہوئی تھی، چشم زدن میں سب پرپانی پھر گیا…جہاں ہروقت عجیب چہل پہل رہتی تھی آج ایک وحشت ناک سناٹا چھایا ہوا ہے اور وہ عالی شان سر بفلک عمارتیں جو سیکڑوں تمنائوں اور ہزاروں ارمانوں کے ساتھ بے شمار دولت صرف کرنے پر تعمیر ہوئی تھیں۔ آج مسمار و نابود ہو کر زمین کے برابر ہوگئی ہیں۔</p>
			</blockquote>
			<p>اس صورتِ حال میں جو لکھ پتی تھے وہ دیکھتے ہی دیکھتے تھوڑی ہی دیر میں فقیر سے بھی بدتر ہوگئے۔ غرض کہ یہ ندی ”آناً فاناً میں عصاے موسیٰ سے وہ عظیم آلشان [کذا: عالی شان] اژدھا بن گئی جو دم بھر میں مصر کی ہزار ہا خلقت کو نگل گیا تھا“۔ افسوس ناک صورتِ حال یہ تھی کہ ان ہزار ہا نعشوں میں سے بے شمار نعشیں ان کے پیاروں کو مل بھی نہ سکیں۔ ندی کے اس عمل پر شکوہ کرتے ہوئے عبدالحلیم شرر نے بڑے جذباتی انداز سے لکھا کہ:</p>
			<blockquote>
				<p>موسِی ندی! بتا کہ ہمارے مُردوں کو بہا کے تو کہاں لے گئی؟ ایک دن ضرور آنے والا ہے… جب تجھے اپنے اس ظلم و ستم کا یقینا جواب دہ ہونا پڑے گا … آہ تیرا غیض و غضب! تیرا جوش و خروش! …تو کیا تھی اور دم بھر میں کیا ہوگئی۔</p>
			</blockquote>
			<p>مندرجہ بالا صفحات میں طغیانیِ موسِی ندی کی تباہی و بربادی کی جو تصویر پیش کی گئی وہ کسی طرح قیامتِ صغریٰ سے کم نہیں لہٰذا یہ کیسے ممکن ہے کہ اتنے بڑے واقعے پر ہمارے شعرا اور ادیب خاموش رہے ہوں۔ بہت سے شعرا نے اس سانحے کو موضوعِ سخن بنایا۔ اس سلسلے میں سب سے پہلا اور اہم نام مولانا ظفرعلی خاں کا ہے۔</p>
			<p>جس زمانے میں یہ سانحہ ہوامولاناظفرعلی خاں بسلسلۂ ملازمت دکن میں ہی مقیم تھے۔ طغیانی نے جب پوری ریاست کو ہلا ڈالا اور متاثرہ لوگوں کی امدادکے لیے تحریک چل نکلی تو مولانا ظفرعلی خاں نے بھی اس موضوع پرایک طویل نظم لکھی۔ اس نظم سے ادبی و شعری حلقوں میں ان کانام معروف ہوگیا۔ اپنے موضوع کے اعتبار سے بھی اس نظم کو اوّلیت کادرجہ ملا۔ راقم نے مندرجہ بالاصفحات میں اس سانحے کے درست سن کے حوالے سے ڈاکٹر غلام حسین ذوالفقار کی غلط فہمی کا ذکرکیا ہے۔ دراصل یہ غلط فہمی انھیں ظفرعلی خاں کی مشہور نظم ”شورِمحشر“ کی وجہ سے ہوئی تھی۔ پہلی باریہ غلطی ۱۹۶۷ء میں ہوئی۔ جب اس نظم پراظہارِخیال کرتے ہوئے انھوں نے کہا کہ یہ نظم ”حیدرآبادکے زمانۂ قیام میں رودِ موسِی کی طغیانی (۱۹۰۵ئ) کے موقعے پرلکھی گئی اور ہزاروں کی تعداد میں چھپی“۔ جب کہ دوسری بارانھوں نے ۱۹۹۳ئ میں شائع ہونے والی ایک اور تصنیف میں اپنی اس غلطی کودہراتے ہوئے لکھا کہ ”۱۹۰۵ء میں رودِ موسِی کی طغیانی ایک حادثۂ عظیم تھی جس نے حیدرآباد میں حشر برپا کر دیا تھا“۔اس سے قبل تفصیل سے وضاحت ہوچکی ہے کہ طغیانیِ رودِموسِی کاسانحہ۱۹۰۸ء میں ہواتھااورظفرعلی خاں نے اپنی مشہور نظم ”شورِ محشر“ ظاہر سی بات ہے اس سانحے کے رونما ہونے کے بعد ہی کہی تھی۔ لیکن ڈاکٹرغلام حسین ذوالفقاراس بارے میں دلیل دیتے ہوئے کہتے ہیں کہ ”رودِ موسِی“ کی طغیانی پر انھوں (ظفر علی خاں) نے جو نظم ”شورِ محشر“ کے نام سے لکھی اسے پڑھ کر مولاناحالی نے اپنے ایک خط مورخہ ۱۱ مارچ ۱۹۰۵ میں بہت تعریف کی ہے۔ راقم نے مولاناحالی کا مذکورہ خط غورسے دیکھا تو اندازہ ہواکہ اس خط میں مولانانے کہیں بھی نظم ”شورِمحشر“ کی تعریف نہیں کی اور نہ ہی پورے خط میں اس نظم کا کہیں ذکرکیا ہے۔ ظاہرسی بات ہے جونظم حالی کے تحریرکردہ اس خط کے تین برس بعد یعنی ۱۹۰۸ء کی تخلیق ہو، اس کی تعریف وہ ۱۹۰۵ء میں کیسے کرسکتے تھے؟ ڈاکٹرغلام حسین ذوالفقار نے مذکورہ خط کا حوالہ مکاتیب حالی مرتبہ شیخ محمد اسمٰعیل پانی پتی سے دیا تھا۔ انھوںنے یہ خط کہاں سے لیا، اس بات کی کوئی وضاحت نہیں کی گئی۔ راقم نے اس خط کی تلاش شروع کی تاکہ تاریخ کے حوالے سے ذہن میں پیداہونے والے خدشے کو دور کیا جا سکے۔ بالآخر یہ خط دکن ریویو مارچ ۱۹۰۵ء کے شمارے میں مل ہی گیا۔ اس خط کی آمدپراپنی مسرت کااظہار کرتے ہوئے مولاناظفرعلی خاں نے لکھا کہ ”حقیقت یہ ہے کہ بی اے کی ڈگری نے بھی مسرت و فخر کی وہ کیفیت ہمارے دل میں پیدانہ کی تھی جو اس والا نامہ کی ہے“۔ اس نظم کی مزید وضاحت سے قبل مولانا حالی کے مذکورہ خط کے متن کوملاخطہ کیجیے:</p>
			<blockquote>
				<p>جنوری کادکن ریویو سامنے رکھا ہوا تھا… سرے ہی پرآپ کی نظم جو ”رودِ موسِی“ پر لکھی گئی تھی، نظرپڑی اوّل سے آخرتک بڑے غورسے اور بڑے شوق کے ساتھ پڑھی… اب پرانی نظمیں تو <annotation lang="ar">(الا ماشاء اللہ)</annotation> اس لیے دیکھنے کو جی نہیں چاہتا کہ ان میں کوئی نئی بات دیکھنے میں نہیں آتی اور نئی طرز کی نظموں میں گو مضامین نئے ہوتے ہیں مگر وہ چیز جس کو شاعری کی جان کہنا چاہیے، کہیں نظر نہیں آتی۔ لیکن اس نظم کودیکھ کر میں متحیر ہوگیا … رودِ موسِی پر جو کچھ آپ نے لکھا ہے۔ یہ محض زور طبع اور شاعری کی خدا داد قابلیت سے لکھا ہے… اگر آپ جیسے دو چار آدمی ملک میں پیدا ہو جائیں تو کچھ امید پڑتی ہے کہ نئی شاعری چل نکلے۔ مجھے تو مسلمانوں کے دکھڑے نے اتنی مہلت ہی نہیں دی کہ نیچر کے مظاہر پر کچھ طبع آزمائی کرتا۔</p>
			</blockquote>
			<p>پورے خط میں مولانا حالی نے کہیں بھی نظم ”شورِمحشر“ کاذکر نہیں کیا البتہ ”رودِموسِی“ پرلکھی گئی نظم کاتذکرہ کرتے ہوئے مولانا ظفر علی خاں کی نیچرل شاعری کی داددی ہے۔ ڈاکٹرغلام حسین ذوالفقار نے اپنی ایک اور تصنیف میں ”شورِ محشر“ کے ضمن میں لکھا کہ ”مختلف ادبی جریدوں نے اس نظم کو بڑے اہتمام سے شائع کیا۔ دکن ریویوکے شمارہ جنوری ۱۹۰۵ء میں بھی یہ نظم چھپی“۔ جب کہ حقیقت یہ ہے کہ مذکورہ شمارے میں جو نظم چھپی وہ ”شورِ محشر“ نہیں بلکہ ”رودِ موسی“ ہے۔ ۳۲ اشعار پر مشتمل اس نظم میں شاعر نے طغیانی سے ہونے والی تباہی کانہیں بلکہ اس ندی کے حسن و جمال اور خوبصورتی کا حال بیان کیاہے۔ یہ نظم نیچرل شاعری کے سلسلے کی ایک ناقابلِ فراموش کڑی تھی۔ اس لیے مولانا حالی نے خط لکھ کر اس نظم کی تعریف کی تھی۔ نظم میں ظفرعلی خاں نے جذبات نگاری کے ساتھ ساتھ مناظرِقدرت کی جس انداز سے تصویر کشی کی ہے وہ بڑی مؤثرہے۔ نظم کاڈرامائی انداز قاری کے ذہن کو ایسی فضائوں میں لے جاتا ہے جہاںسے اسے مختلف مناظر کی چلتی پھرتی تصویریں نگاہوں کے سامنے دکھائی دیتی ہیں۔ شاعرکبھی نہر کے ٹھنڈے میٹھے پانی کاذکرکچھ یوں کرتاہے کہ:</p>
			<blockquote>
				<verse>
					اے نہر تیرا پانی شیریں ہے یا گوارا
					مصری کی اک ڈلی ہے جو تیری کنکری ہے			
				</verse>
			</blockquote>
			<p>اور کبھی ندی کے آس پاس موجود ہریالی اور مختلف موسموں میں ندی کے اندر آنے والی تبدیلی کا حال یوں بیان کیا ہے:</p>
			<blockquote>
				<verse>
                    موجوں کے آستاں پر سبزے کا لہلہانا
                    آبِ رواں کا آنچل جھالر ہری ہری ہے
                    جنگل میں ہو رہا ہے تیرے قدم سے منگل
                    تو صنع ایزدی ہے تو شان داوری ہے				
				</verse>
			</blockquote>
			<p>غرض کہدکن ریویو ۱۹۰۵ء میں شائع ہونے والی اس نظم میں کہیں بھی اُس طغیانی کا حال بیان نہیں کیا گیاجس نے حیدرآباددکن کو تباہ و برباد کردیاتھا۔ کیونکہ نظم کا موضوع ”رودِ موسِی“ ہے اس لیے ڈاکٹرغلام حسین ذوالفقار کو گمان ہوا ہوگا کہ یہ ہولناک سانحہ ۱۹۰۵ء میں رونما ہوا۔ لہٰذااپنی دومختلف تصانیف میں نہ صرف انھوں نے اس سن کو دہرایابلکہ مولاناحالی کے خط کاحوالہ بھی دے ڈالا جو انھوں نے نیچرل شاعری کی تعریف کے ضمن میں ظفرعلی خاں کو لکھا تھا۔ کسی حادثے، سانحے یاواقعے کی تاریخ کے بیان میں ضروری ہے کہ ہم مستند تاریخ کی کتابوں سے ضرورمددلیں۔ اگرڈاکٹرغلام حسین ذوالفقار حیدرآباددکن پرلکھی گئی مستند تاریخوں کا مطالعہ کرتے تو ان سے یہ سہو ہرگز نہ ہوتا۔ اس کے علاوہ ان کا یہ کہنا کہ اب یہ نظم ”نایاب ہے اور ان کے کسی مجموعۂ کلام میں بھی شامل نہیں“ سراسر غلط ہے۔ کیونکہ یہ نظم نامکمل حالت میں ”شورِ محشر“ ہی کے نام ان کے شعری مجموعے بہارستانمیں شامل ہے۔ اس مجموعے میں نظم کا تیسرا، چوتھا اور پانچواں بند شامل ہے جب کہ پہلا، دوسرااور چھٹا بنداس مجموعے میں موجود نہیں۔ دلچسپ بات یہ ہے کہ اس نظم کاتعارف کراتے ہوئے بہارستانکے مرتب اصغرحسین خاں نظیرلدھیانوی نے بھی طغیانیِ رودِ موسِی کے سانحے کا سن۱۹۰۸ء ہی درج کیا ہے۔</p>
			<p>طغیانیِ رودِ موسِی کے بعد خانماں بربادلوگوں کے لیے شہرمیں جب مختلف امدادی مراکزقائم کیے گئے توافضل گنج کے علاقے کا انتظام، جہاں تقریباًپچاس ہزار تباہ حال انسانوں کے کھانے پینے، کپڑے اوررہائش کا سامان مہیا کیا گیا تھا۔ ظفرعلی خاں کے سپرد ہوا اصغر حسین خاں نظیر لدھیانوی نے سہواً اس علاقے کا نام افسرگنج لکھا ہے۔ ”افضل گنج“ میں فرض کی ادائی کے دوران ظفر علی خاںنے اپنی جان کی پروانہ کرتے ہوئے مصیبت زدوںکی مددکی۔ سیلاب کی زد میں آیا ہواایک مکان جو گرنے والا تھا، اس مکان میں ایک عورت اور کم سن بچہ پھنسے ہوئے تھے۔ امداد کی کوئی صورت نظر نہیں آرہی تھی۔ ایسے میں ظفرعلی خاں تمام خطرات سے بے پروا ہو کر اس مکان میں پہنچ گئے اور عورت اوربچے کوصحیح سالم نکال لائے۔ ان کے نکلنے کے چندمنٹ کے بعدہی وہ مکان زمین بوس ہوگیا۔ انھوں نے نہایت ہمدردی اور جاں سوزی سے مسلسل اٹھارہ دن تک، دن رات یہ خدمت انجام دی۔ حکومت نظام نے ان کی خدمات کااعتراف کرتے ہوئے خوشنودی کا اظہار کیا۔ اس قیامت خیز طغیانی کے بارے میں ظفرعلی خاں کی نظم ”شورِمحشر“ کوہزاروں کی تعدادمیں چھاپا گیا۔ اور اس کی آمدنی رودِ موسِی کے سیلاب زدوں کی امداد کے لیے وقف کردی گئی۔ انھوں نے یہ نظم ایک بڑے جلسے میں بھی سنائی جس میں مہاراجہ سرکشن پرشادکے علاوہ بہت سے دوسرے حیدرآبادی امرا اور اکابر سمیت مسٹر واکر بھی موجود تھے۔ ہندوستان کے ادبی حلقوں میں اس نظم کا بڑا شہرہ رہا۔  نظم کی شہرت کا یہ عالم تھا کہ کان پورسے نکلنے والے ادبی رسالے زمانہ نے بھی اس کی اشاعت کااہتمام کیا۔ اور یہیں سے نقل کر کے ڈاکٹرغلام حسین ذوالفقارنے اپنی تصنیف ظفر علی خاں ادیب و شاعرکے ضمیمے میں شامل کیا۔ لیکن اب بھی اس بات کا امکان ہے کہ اس نظم کے کچھ بندآج بھی نایاب ہیں۔ شک میں مبتلاکرنے کا باعث مدیر مخزن سرعبدالقادر کا وہ جملہ ہے جوانھوں نے اس نظم کے تعارف میں لکھا۔ ان کا کہنا ہے کہ یہ ”نظم مستقل قدر کے قابل ہے اس لیے اس کے پہلے چھے بند ہم ان اوراق میں شائع کرتے ہیں“۔ لہٰذاوہی چھے بندآج تک دستیاب ہوسکے۔ نظم کے بقیہ حصّے سے آج بھی اردو دنیا محروم ہے۔ نظم کی تمہیدمیں ظفرعلی خاں نے حیدرآباددکن کی بربادی کے بعد وہاں کے باسیوں کی پریشانی اور غم و الم کی کیفیات کااظہار درج ذیل اشعار میں کیا ہے:</p>
			<blockquote>
				<verse>
                    اس باغ میں ہے کیسا یہ مجمع پریشاں
                    صورت سے فکر ظاہر چہروں سے غم نمایاں
                    لالہ کی طرح سب کے سینوں میں داغ تاباں
                    شبنم کی طرح سب کی آنکھوںسے اشک غلطاں
                    ماتم بھی ایک دو کا گر ہو تو صبر کر لیں
                    لیکن یہاں تو صدہا گھر ہوگئے ہیں ویراں
                    قہر خدا کی صورت نازل ہوا دکن پر
                    بن کر قضائے مبرم موسِی ندی کا طوفاں				
				</verse>
			</blockquote>
			<p>یہ وہی ندی ہے جس پر حیدر آباد کے لوگ دل و جان سے فدا تھے اور جس کے نغمے ہمیشہ سے گائے جاتے تھے۔ جس کے حسن میں کھو کر اور خوش گوار فضائوں کو یاد کر کے شعرا اور ادبا، اسے موضوعِ سخن بناتے تھے۔ بقول ظفر علی خاں:</p>
			<blockquote>
				<verse>
					سمجھے ہوئے تھے جس کو ہم شہر کی رگِ جاں
					میں جس کے وصف میں تھا کل اس طرح غزل خواں				
				</verse>
			</blockquote>
			<p>اس شعر کے بعد تمہیدی بند کا اختتام ہوتا ہے اور دوسرے بند کا آغاز۔ اس بند میں ندی کے حسن اور خوبصورتی کا حال بیان کیا گیا ہے۔ اس بند کے اکثراشعار وہی ہیںجواس سے قبل ”رودِموسِی“ کے نام سے دکن ریویو کی زینت بن چکے تھے۔ البتہ اس نظم کے سات اشعار ”شورِ محشر“ میں شامل نہیں۔ ”شورِمحشر“ کے دوسرے بند کے آخری دو اشعار نئے ہیں اور ”رود موسی“ میں شامل نہیں۔ ان ہی دو اشعار کے ذریعے شاعر دوسرے بند میں اپنی کہی ہوئی ہر بات کی نفی کرتا ہوا نظم کے اصل موضوع کی طرف بڑھتا ہے۔ وہ دوشعریہ ہیں:</p>
			<blockquote>
				<verse>
                    آصف کہ جس کے سر پر سایہ ہے کبریا کا
                    جس کی جبیں سے ظاہر شانِ سکندری ہے
                    جو کچھ کہا ہے میں نے اے نہر تیری نسبت
                    الزام شاعری ہے افسوس میری نسبت				
				</verse>
			</blockquote>
			<p>دوسرے بند میں دل فریب مناظر کو پیش کرنے اور رودِ موسِی کی تعریف میں کیے گئے تمام اشعار کو الزام شاعری قرار دینے کے بعد تیسرے بند میں شاعر ”امڈی ہوئی ندی کے طوفان درماں کا خوف ناک منظر پیش کرتا ہے“۔ یہاں اس کا نرم اور شیریں لہجہ اچانک تند و تیز اور تلخ ہو جاتا ہے:</p>
			<blockquote>
				<verse>
                    او نامراد ندی تجھ پر غضب خدا کا
                    الٹا ہے تو نے تختہ یارانِ آشنا کا
                    تیری ہر ایک ٹکر داعی بنی اجل کی
                    تیرا ہر اک تھپیڑا قاصد بنا قضا کا
                    اس واقعے کا ماتم برسوں بپا رہے گا
                    کانٹا ہر ایک دل میں غم کا چبھا رہے گا				
				</verse>
			</blockquote>
			<p>مسلسل بارش اور اس کے نتیجے میں آنے والے طوفان نے جب تباہی و بربادی کا سلسلہ شروع کیا تو انسان کی ساری کوششیں اور تدبیریں، اس طوفان کو روکنے میں ناکام ثابت ہوئیں اور پورے حیدر آباد دکن میں ایک ایسے انسانی المیے نے جنم لیا جس میں ہرانسان حسرت و یاس کی تصویر نظر آرہا تھا۔ دکن کی تاریخ میں انسانی بے بسی اور بے چارگی کی ایسی دوسری مثال کم ہی ملے گی۔ چوتھے بند میں شاعرنے اس صورتِ حال کواس شعر میں نظم کیا ہے:</p>
			<blockquote>
				<verse>
					قدرت کی طاقتوں کو دستِ قضا ہی روکے
					انساں کی کوششیں ہیں بے کار اور معطل		
				</verse>
			</blockquote>
			<p>اس منظر کودیکھنے والے بے اختیار یہ کہنے پر مجبورہوگئے کہ اس زمانے کا حیدر آباد ایک ایسے کھنڈر کا نقشہ پیش کر رہا تھا، جیسے روزِ محشر کسی نے صور پھونک کر اسے نیست و نابود کر دیا ہو۔ اس کی عکاسی کرتے ہوئے شاعر کا بیان ہے کہ:</p>
			<blockquote>
				<verse>
					محشر کا صور پھونکا موسِی نے کوبکو ہے
					شور نشور برپا بلدے میں سو بسو ہے			
				</verse>
			</blockquote>
			<p>تباہی و بربادی بھی ایسی کہ ختم ہونے کانام ہی نہیں لے رہی تھی۔ ندی کاپانی ہر لحظہ بڑھتا ہی چلاجارہاتھااور یوں محسوس ہوتا تھا جیسے پورا شہرصفحۂ ہستی سے مٹ کردریا کا حصّہ بن جائے گا۔ بڑھتے ہوئے پانی کودیکھ کر لوگوں کا خوف کے مارے جو حال تھا اس منظرکوشاعر نے اس طرح پیش کیا ہے:</p>
			<blockquote>
				<verse>
                    جوش و خروش اس کا ہر لحظہ بڑھ رہا ہے
                    سہمی ہوئی ہے خلقت ہوش و حواس ہیں شل				
				</verse>
			</blockquote>
			<p>جیسے جیسے مکانات کھنڈرمیں تبدیل ہوتے گئے اور انسانی نعش جابجا پانی میں بہتی دکھائی دیں تو شاعر اس منظر کوکربلا کے مناظر سے تشبیہ دیتے ہوئے یہ کہنے پر مجبور ہوا کہ:</p>
			<blockquote>
				<verse>
                    ہر ہر کھنڈر میں لاشے صدہا پڑے ہوئے ہیں
                    بلدہ کا ہر محلہ ہے کربلا کا مقتل				
				</verse>
			</blockquote>
			<p>حسرت و غم کی تصویرپیش کرتے ہوئے اس تباہی کاایساحال نظم کے پانچویں بند میں نظرآتا ہے کہ آج بھی اس طوفان کے ہولناک مناظر انسان کوخوف میں مبتلا کردیتے ہیں۔ ان اشعار میں شدتِ غم اور انسانی جذبات و احساسات کی حقیقی مصوری نظر آتی ہے جیسے:</p>
			<blockquote>
				<verse>
                    وا حسرتا وہ صدہا گھر بار کا اجڑنا
                    ہر نخل آرزو کا بنیاد سے اکھڑنا
                    دیوار و بام و در کا پانی میں غرق ہونا
                    سنگیں عمارتوں کا پتوں کی طرح جھڑنا
                    اس ہاتھ کا، نہیں ہے کچھ جس میں جان باقی
                    بہتے ہوئے درختوں کی ٹہنیاں پکڑنا
                    شان جلال باری قہر خدا کا نقشہ
                    ہر لہر کا بپھرنا ہر موج کا اکڑنا				
				</verse>
			</blockquote>
			<p>افسوس ناک حقیقت یہی ہے کہ اس طوفان کے نتیجے میں تقریباً ہرگھرسے جنازے اٹھے اور ہر وہ شخص، جو بچ گیا اس کے پاس اپنی اپنی ایک الگ درد ناک کہانی ہے جسے سن کر رونگٹے کھڑے ہو جاتے ہیں۔ ان خونی داستانوں کو الفاظ میں بیان کرنا خاصا مشکل کام ہے۔ غم و اندوہ کی اس داستان پر درد کو قلم بند کرنے اور سنانے میں شاعر کا کتنا جگر خون ہوا ہوگا اس کا اندازہ ہم اس نظم کے آخری بند کے مطالعے سے کرسکتے ہیں:</p>
			<blockquote>
				<verse>
                    پھر بھی نہیں ہے لیکن یہ غم وہ غم کہ جس کا
                    حق ہو ادا زباں سے یا چشم خوں فشاں سے
                    صدہا ہزارہا گھر ڈوبا ہوا ہے غم میں
                    کیا خاک ان کی تسکیں ہو ایک نوحہ خواں سے
                    ایسی مصیبتوں کا جن سے فلک بھی کانپے
                    کیوں کر مقابلہ ہو اک مشتِ استخواں سے				
				</verse>
			</blockquote>
			<p>یہ نظم ظفرعلی خاں نے اس طغیانی کے متاثرین کے لیے لکھی تھی لہٰذاجس جلسے میں یہ نظم سنائی گئی اس کے سامنے پورا منظرنامہ پیش کرنے اور اس تباہی کی تصویر دکھانے کے لیے نظم میں سوز و گداز پیدا کرنے کی کوشش بھی کی گئی ہے:</p>
			<blockquote>
				<verse>
                    ندی کے دونوں جانب ہے ایک ہو کا عالم
                    حیراں ہے عقل آئے اتنے کھنڈر کہاں سے
                    بازار اجڑ گئے ہیں ویران ہیں دکانیں
                    سنسان ہیں محلّے رستے ہیں بے نشاں سے
                    پامال ہو گئی ہے بستی یہ آفتوں کی
                    تاراج ہوگیا ہے یہ گلستاں خزاں سے			
				</verse>
			</blockquote>
			<p>تمام مصیبتوں اورپریشانی کے باوجود شاعر اس گلشن کو پھر سے آباد کرنے کا عزم و حوصلہ بھی پیدا کرنے کی کوشش کرتے ہیں۔ جس طرح نظام حیدر آباد میر محبوب علی خاں نے ان مصیبت زدہ لوگوں کی مدد کی، اس اعتراف کا مشاہدہ ان اشعار میں کیا جاسکتا ہے:</p>
			<blockquote>
				<verse>
                    لاکھوں ستم رسیدہ جو فاقہ کر رہے تھے
                    اٹھے ہیں سیر ہو کر اس کے کرم کے خواں سے
                    احسان مانتے ہیں اپنے نظام کا ہم
                    منت پذیر دل کی زینت ہے امتناں سے			
				</verse>
			</blockquote>
			<p>اورآخرمیں صاحب حیثیت لوگوں کو دل کھول کر چندہ دینے کی اپیل اور مصیبت زدگان کے لیے مدد کی درخواست بھی کی ہے:</p>
			<blockquote>
				<verse>
                    جیبوں کو اپنے ہم بھی پیسوں سے کر دیں خالی
                    نکلے ہیں لعل و گوہرجس طرح بحر و کاں سے
                    مدراس و بمبئی سے جب آرہے ہیں لاکھوں
                    لازم یہ ہے کروڑوں کا چندہ ہو یہاں سے				
				</verse>
			</blockquote>
			<p>اس نظم کااثر بہت گہراہوا۔ بہت عرصے تک ادبی حلقوں میں اس کی بازگشت سنائی دیتی رہی۔ ندی کی تندی وتیزی کا قیامت خیز منظراور بپھری ہوئی لہروں کے نتیجے میں آنے والی تباہی و بربادی کی جیسی تصویر ظفر علی خاں کی اس نظم میں پیش کی گئی ہے، بہت کم نظمیں واقعات کو اس طرح پیش کرنے کی صلاحیت رکھتی ہیں۔</p>
			<p>طغیانیِ رودِ موسِی کے موضوع پر لکھنے والے دوسرے اہم شاعر سید احمد حسین امجد حیدر آبادی ہیں۔ امجد نے ابتدائی پانچ چھے برس تک زیادہ تر غزلیں اور رباعیاں کہیں لیکن اس زمانے کا بیش ترکلام ۱۹۰۸ء کی طغیانیِ رودِ موسِی کی نذر ہوگیا۔ اس واقعے نے ان کی شاعری میں عجیب طرح کاسوزوگداز پیداکیا۔ ان کو شاعری کا چسکا تو ناسخؔ کے دیوان کے مطالعے سے ہوا۔ پندرہ سولہ برس کی عمرمیں انھوں نے پہلا شعرجوموزوں کیا۔</p>
			<blockquote>
				<verse>
					نہیں غم گرچہ دشمن ہو گیا ہے آسماں اپنا
					مگر یا رب نہ ہوتا مہرباں وہ مہرباں اپنا			
				</verse>
			</blockquote>
			<p>اس شعر میں بھی ان کے لہجے کا سوز و گداز پوری طرح نمایاں ہے۔ امجد حیدر آبادی طغیانیِ رودِ موسِی سے راہِ راست متاثرہوئے تھے۔ اس سانحے کے نتیجے میں ان کی والدہ، بیوی اور بیٹی، ان کی آنکھوں کے سامنے ڈوب گئی تھیں۔ وہ خوداس حادثۂ جاں کاہ کی تفصیل بیان کرتے ہوئے لکھتے ہیں کہ:</p>
			<blockquote>
				<p>رات کے آٹھ بجے تک ہمارے گھرمیں گھٹنوں گھٹنوں پانی چڑھ آیا…ہمارے لیے یہ بہت نازک وقت تھا…نہ اِدھرکوئی راستہ نہ اُدھرکوئی سفر، اِدھرموت اُدھر ملک الموت…فوراًماں کاہاتھ پکڑااٹھ کھڑے ہوئے، ماں کے ساتھ بیوی، بیوی کی گودمیںبچّی، …میر قافلہ نے پہلے قدم رکھا اور یہ سمجھ کر کہ پانی میں اتر رہے ہیں، مگرایسانہیں ہوا، بلکہ ہماراقدم ایک گرے ہوئے مکان کے ملبے پرپڑا۔ ہمارے بعد والدہ اور بیوی بچی مکان سے باہرہوکرملبے پرکھڑی ہوگئیں۔ اِدھرہم باہر ہوئے اُدھر چھت بیٹھ گئی۔</p>
			</blockquote>
			<p>غوطے کھاتی ہوئی والدہ، بیوی اور بچّی کو بڑی مشکل سے پانی سے نکال کرچھپرپرچڑھایا۔ لیکن صبح ہوتے ہی ندی کی زدسے فصیل شہرکاایک حصّہ گرپڑا جس کی وجہ سے ندی کا سمٹا ہوا زور دور دور تک پھیل گیا۔ پہلے پانی میں صرف چڑھائوتھالیکن فصیل گرنے کے بعدروانی اور تیزی بھی آگئی تھی۔ سب کے قدم اکھڑ گئے۔ بچی کو صندوق میں بندکرکے بہانے کی تدبیربھی کی گئی لیکن سب بے سود۔ جس ڈالی کا سہارالے کراب تک بچے ہوئے تھے وہ بھی ٹوٹ گئی۔ پورا خاندان اسی وقت غرق آب ہوگیا اور خودامجدبڑی مشکل سے اس خوفناک دھارے سے نکل کرکم زوردھارے میں آپڑے۔ کچھ دوربہنے کے بعدزنانہ ہسپتال کی بیمارعورتوں نے ہمت کر کے انھیں بچایا۔ ان واقعات کی تفصیل خودامجدحیدرآبادی نے ”طغیانیِ رودِ موسِی ۱۳۲۶ھ“ کے عنوان سے جمال امجدمیں پیش کی ہے۔ان کی نثر کی لطافت، معرفت کے بیش بہا مضامین اور اسلوبِ بیان کی جدّت کا اعتراف نصیر الدین ہاشمی نے بھی کیا ہے۔ رودِ موسِی کے واقعے نے امجدکی شاعری میں گہرااثرڈالا۔ غم و الم اور سوز و گداز ان کی شاعری کا بنیادی موضوع بن گیا۔ یہاں تک کہ رباعیوں میں بھی اس قسم کے موضوعات جگہ بنانے میں کامیاب رہے:</p>
			<blockquote>
				<verse>
                    بحر متلاطم میں بہا جاتا ہوں
                    ہر دم طرف لحد کھنچا جاتا ہوں
                    بازارِ فنا میں کیا ٹھہرنا ہے مجھے
                    میں صرف کفن لے کے چلا جاتا ہوں				
				</verse>
			</blockquote>
			<p>امجد کی رباعیات، سوز و گداز اور درد و الم سے مملو نظر آتی ہیں۔ وہ غم و الم کی اس کیفیت کاحکیمانہ استدلال پیش کرتے ہوئے، جس قسم کی توجیحات دیتے ہیں، اس سے ان کی زندگی کے فلسفے کوسمجھنے میں بڑی مددملتی ہے۔ جیسے:</p>
			<blockquote>
				<verse>
                    ہر چیز کا کھونا بھی بڑی دولت ہے
                    بے فکری سے سونا بھی بڑی دولت ہے
                    افلاس نے سخت موت آساں کر دی
                    دولت کا نہ ہونا بھی بڑی دولت ہے			
				</verse>
			</blockquote>
			<p>وہ پہلے اردو کے شاعرہیں جنھوں نے رباعی گو شاعر کی حیثیت سے اردو دنیا میں نام پیدا کیا، اس لیے ان کو ”زندہ سرمد“ بھی کہا جاتا ہے۔ ان کی حقیقت نگاری، حکیمانہ اور فلسفیانہ خیالات نے روحانی طور پر بھٹکے ہوئے لوگوں کی رہنمائی کی۔ان کی رباعیوں کا پہلا مجموعہ ۱۳۲۳ھ بمطابق ۱۹۰۵ء میں شائع ہو چکا تھا۔ اس مجموعے کی اشاعت کے ساتھ ہی اربابِ نظرنے جان لیاکہ دکن کے افق سے رباعی گوئی کاایک ایسا روشن ستارہ ابھرنے والا ہے، جس کے آگے دوسرے تمام رباعی گوشعراکی چمک ماند پڑ جائے گی۔ دنیا کی بے ثباتی اورذاتی زندگی کے تلخ تجربات کااظہار ان کی شاعری کا بنیادی وصف ہے۔ اپنے آشیانے کے اجڑنے کاحال وہ جا بجا بیان کرتے نظرآتے ہیں۔ جیسے:</p>
			<blockquote>
				<verse>
                    باد صرصر سے آشیاں گرتا ہے
                    اب لشکر عیش کا نشاں گرتا ہے
                    اب جائوں کدھر کہاں پناہ لوں یا رب
                    پھٹتی ہے زمیں، آسمان گرتا ہے			
				</verse>
			</blockquote>
			<p>اپنے چمن کی بربادی کا اظہار غزل کی تنگ دامانی میں بھی وہ بڑی خوب صورتی سے کرتے نظرآتے ہیں۔ جیسے:</p>
			<blockquote>
				<verse>
                    برباد نہ کر بے کس کا چمن بے درد خزاں سے کون کہے
                    تاراج نہ کر میرا خرمن اس برقِ تپاں سے کون کہے
                    مجھ خستہ جگر کی جان نہ لے یہ کون اجل کو سمجھائے
                    کچھ دیر ٹھہر جا اے دریا، دریائے رواں سے کون کہے				
				</verse>
			</blockquote>
			<p>طغیانی رودموسی کے سانحے کے بعد ”امجدکی زندگی رنج و الم اور یاس و حرماں کاایک مجسّمہ بن گئی“۔ ظاہرسی بات ہے جس شخص کی زندگی میںایساحادثہ ہواہو، جس میںبیک وقت گھرکے تین افرادموت کی آغوش میں چلے گئے ہوں وہ بھی ایسے کہ ان کی نعش تک نہ ملی ہو۔ اس صورتِ حال میں یہ رویہ پیدا ہو جانا فطری عمل تھا۔ دیگراصناف کی طرح امجدکی نظم گوئی میں بھی یہی رویہ موجودہے۔ ”قیامتِ صغریٰ“ کے نام سے انھوں نے جونظم طغیانیِ رودِ موسِی کے سانحے پر لکھی وہ شاہکار کا درجہ رکھتی ہے۔ یہ نظم ان کے شعری مجموعے ریاض امجدمیں شامل ہے۔ ریاض امجدکی نظموں میں لطیف احساسات اور انسانی ہمدردی کے وہ نمونے ملتے ہیں جو امجد کے دل کی تڑپ اور روحانی بلندی کاپتا دیتے ہیں۔ مجموعے کے دیباچے میں عبدالغنی وارثی نے لکھا کہ:</p>
			<blockquote>
				<p>ہر نظم اعلیٰ اخلاق کی ایک بہترین کتاب ہے۔ طرزِ ادا دلکش، زبان نہایت صاف، مضمون چست اور مؤثر ہے… (رود موسِی کے موضوع پر لکھی گئی نظم) ”قیامت صغریٰ“ خصوصیت کے ساتھ قابلِ ذکر ہیں۔</p>
			</blockquote>
			<p>اس نظم میں ان کی آپ بیتی بھی ہے رودِ موسِی ندی کی طغیانی کے کرب ناک مناظر بھی۔ دوستوں کی فرمائش پراس ہو لناک واقعے کی تصویر امجدنے بڑے جذباتی اندازسے پیش کی ہے۔ مسدس کی ہیئت میں تخلیق کی گئینظم ”قیامتِ صغریٰ“ میں پچیس بند اور ”تصویرِ غم“ میں نو بند شامل ہیں۔ نظم کیا ہے طغیانیِ رودِ موسِی کے پورے واقعے کی منظر کشی ہے۔ کبھی شاعر، بیٹی کی یادمیں آنسوبہاتے ہوئے اپنا کرب ان اشعار میں پیش کرتے ہیں:</p>
			<blockquote>
				<verse>
                    بیٹی! نہ تجھے باپ نے افسوس بچایا
                    دستِ ستم سے، سیل فنا سے نہ چھڑایا
                    دریا نے ترے حال پہ کچھ رحم نہ کھایا
                    کیا بھولی سی صورت پہ اسے رحم نہ آیا
                    یہ جسم ترا پھول سا دیواروں سے ٹکرائے
                    سیلاب میں بہہ جائے تری ننھی سی جاں ہائے				
				</verse>
			</blockquote>
			<p>اور کبھی پورے کنبے کو اس سیلابی ریلے میں ڈوبتے دیکھ کربے بسی کے عالم میں پکاراٹھتے ہیںکہ:</p>
			<blockquote>
				<verse>
                    مادر کہیں اور میں کہیں بادیدۂ پُرنم
                    بی بی کہیں اور بیٹی کہیں توڑتی تھی دم				
				</verse>
			</blockquote>
			<p>زندگی کے ستم بالائے ستم اور دکھ کی اس کیفیت کے بیان میں امجداپنے آپ کو دنیاکاسب سے بدقسمت انسان سمجھنے پر مجبور نظرآتے ہیں۔ زندگی نے جودکھ انھیں دیے، وہ دشمنوں کے لیے بھی اس دکھ اور تکلیف سے پناہ چاہتے ہیں:</p>
			<blockquote>
				<verse>
                    جو ہم نے سہا ہے نہ سہا ہوگا کسی نے
                    دیکھاہے جوکچھ ہم نے وہ دشمن بھی نہ دیکھے
                    کچھ ایسے دیے چرخِ ستمگار نے چرکے
                    یک لخت ہوئے قلب و جگرکے کئی ٹکڑے				
				</verse>
			</blockquote>
			<p>مسلسل بارش نے جب سیلاب کی شکل اختیار کرلی اورپانی ہرچیزکوتباہ وبربادکرتاہواشہرمیں داخل ہواتوخلقِ خدا کی پریشانی کاعجب ہی منظرتھا۔ ہرکسی کواپنی موت سامنے نظرآرہی تھی اور لوگ روروکراس مصیبت سے چھٹکارے کی دعائیں مانگ رہے تھے۔ لیکن یہ دعائیں بھی بے اثر ہو چکی تھیں۔ لوگ یکے بعد دیگرے اس سیلاب کی نذر ہوتے جا رہے تھے۔ اس منظرکوپیش کرتے ہوئے امجدکا بیان ہے کہ:</p>
			<blockquote>
				<verse>
                    تاریکی میں دریا نے اک اندھیر مچایا
                    سیلاب فنا بن کے کیا سب کا صفایا
                    پائوں سے گذرتا ہوا پھر سینے تک آیا
                    آگے جو بڑھا موت نے بس حلق دبایا				
				</verse>
			</blockquote>
			<p>جب سب کچھ ختم ہوجاتا ہے اور سوائے حسرت و مایوسی کے کچھ ہاتھ نہیں رہتا۔ یہاں تک کہ اپنے پیاروں کی نعشیں بھی انھیں نہیں ملتیں توغم کی شدت مزیدبڑھ جاتی ہے۔ اس شدتِ غم میں وہ بے تاب ہوکراپنی بے بسی کااظہار کچھ اس طرح کرتے نظرآتے ہیں:</p>
			<blockquote>
				<verse>
                    دوں کس کو کفن کس کا میں تابوت بنائوں
                    ہے قبر کہاں پھول کہاں جا کے چڑھائوں				
				</verse>
			</blockquote>
			<p>انفرادی غم جب اجتماعی غم میں تبدیل ہوااور اس قیامت خیزمنظرکوشاعرنے پورے حیدرآبادمیں دیکھاتو اسے اپنے غم کااحساس کم ہوتا ہوا محسوس ہوا۔ ہرجگہ بکھرے ہوئے ملبے کے ڈھیراورجابجا پھیلے نعشوں کے انبارکودیکھ کرامجداس اجتماعی کرب سے دوچارہوئے جواس وقت پورے حیدرآباد دکن پر چھائی ہوئی تھی۔ اس کیفیت کااظہار اپنی ایک اور نظم ”تصویرِغم“ کے آخری بند میں بھی کرتے ہیں:</p>
			<blockquote>
				<verse>
                    ہزاروں گھر ہوئے ظالم اجل کے ہاتھ خراب
                    فنا کی سینکڑوں چہروں پہ پڑ گئی جلباب
                    بہت سے ڈوب گئے آفتابِ عالم تاب
                    خدا کسی کو نہ دے داغِ فرقتِ احباب			
				</verse>
			</blockquote>
			<p>یہ نظم اثرپذیری میں اپناکمال دکھاتی ہوئی حقیقت نگاری اورانسانی رنج و الم کے اس احساس کی پوری طرح عکاسی کرتی ہے جواس زمانے کے حیدرآبادمیں بالعموم پایاجاتا تھا۔ انھوں نے اس موضوع کے ساتھ پوراپوراانصاف کیا۔ نظم کاہرمصرع اورہرشعر انتہائی مربوط ہے اور نظم کوپڑھ کرقاری اس واقعے کے ہرمنظرکواپنی نظروں کے سامنے پاتا ہے۔ اس نظم کی تاثیرکااندازہ مولانامناظراحسن گیلانی کے بیان کردہ اس واقعے سے لگایاجاسکتا ہے جس میں وہ کہتے ہیں کہ:</p>
			<blockquote>
				<p>حکیم سید محمد احمد، حیدر آباد ایک دفعہ اپنے بال بچوں کے ساتھ آئے ہوئے تھے۔ ہمارے ہاں سے حضرت امجد کی نظموں کاوہ مجموعہ پڑھنے کے لیے لے گئے جس میں قیامتِ صغریٰ والی مشہورنظم بھی شریک تھی…اس نظم کومولانا سیدمحمدمرحوم کہتے تھے کہ قیام گاہ پر پہنچنے کے بعد پڑھنے لگا۔ رات کا وقت تھا۔ پڑھتے پڑھتے اچانک مجھ پریہ حالت طاری ہوئی کہ گویا طوفان کا وہی سماں میرے سامنے قائم ہوگیا ہے…اس ہلچل میں مجھ پر ایسی بدحواسی چھائی کہ پلنگ سے بے محابا اٹھ کراس چارپائی کی طرف دوڑپڑاجس پرمیری بچّی فاطمہ سوئی ہوئی تھی۔ وہ سورہی تھی اورمیں بارباراس کے چہرے کویہ سوچتے ہوئے دیکھ رہاتھا کہ خدانے بڑافضل کیا۔ طوفان کے ریلے میں بہہ جانے سے بچّی بچ گئی۔</p>
			</blockquote>
			<p>ایسی تاثیربلاشبہ بہت کم نظموں میں پائی جاتی ہے۔ اس تاثیرکوپیداکرنے میں امجدجیسی جگرسوزی کی ضرورت ہے۔ اپنے شعری مجموعے ریاض امجد طبع دوم میں اس نظم کے پس منظرکے بیان میں جوشعرانھوں نے درج کیا ہے وہ پوری طرح ان کے حال کی عکاسی کرتا ہے۔ شعرملاحظہ کیجیے:</p>
			<blockquote>
				<verse>
					ہیں بدن میں زخم ہزارہا وہ ہے کون جا کہ جہاں نہیں
					مرے دردِ دل کو نہ پوچھیے کہ کہاں ہے اور کہاں نہیں				
				</verse>
			</blockquote>
			<p>اس کے علاوہ بھی امجد کے یہاں اس موضوع پربہت سے اشعار موجود ہیں۔ رسالہ ادیب دکن کے طوفان نمبرمیں بھی ”نالہ ہائے درد مند“ کے نام سے اُن کا کلام شائع ہوا جو شدتِ احساس اورتاثیرمیں اپنی مثال آپ ہے۔ جیسے:</p>
			<blockquote>
				<verse>
                    وہ زور شور ندی کا وہ حشر زا طوفان
                    نزول رحمتِ حق تھا عذاب کی مانند				
				</verse>
			</blockquote>
			<p>اس سانحے کے بعدشاعرکوجس ذہنی کرب سے گذرنا پڑا اور معاشی تباہی کے بعد جس کسمپرسی کی حالت میں وہ جینے پرمجبورہوئے اس کا حال بیان کرتے ہوئے اپنی ایک اورنظم ”افسانۂ غم“ میں ان کا بیان ہے کہ:</p>
			<blockquote>
				<verse>
                    ہوئی جب خانہ بربادی مری سیلاب موسِی سے
                    رہا کپڑا پہننے کو نہ کھانے کے لیے ٹکڑا
                    پریشانی کا عالم، رنج و حسرت، یاس و ناکامی
                    دل پر درد میں رہ رہ کے ہر دم درد اٹھتا ہے
                    زن و فرزند و مادر ہوگئے نذر اجل ہے ہے
                    کروں کس کس کاماتم کچھ سمجھ ہی میں نہیں آتا				
				</verse>
			</blockquote>
			<p>امجد کی حا لت زار پر دیگر شعرا نے بھی اشعار کہے ہیں۔ بشیر النساء بیگم نے ان کی زندگی کی حالت کا نقشہ کھینچتے ہوئے کہا:</p>
			<blockquote>
				<verse>
                    رود موسِی کا وہ طوفاں! اور تنہا تیری جاں
                    پانی ہی پانی نظر آتا تھا زیر آسماں				
				</verse>
			</blockquote>
			<p>اسی طرح ابو سعد اسمٰعیل سید نے بھی اس صورتِ حال کانقشہ کھینچاہے:</p>
			<blockquote>
				<verse>
                    طغیانیِ موسِی میں نہا کر نکلا
                    آلام کا طوفان اٹھا کر نکلا
                    وہ کون؟ وہی شاہِ رباعی امجد
                    توحید کی اک راہ دکھا کر نکلا				
				</verse>
			</blockquote>
			<p>امجد کے علاوہ جن شعرانے اس موضوع پرعمدہ نظمیں کہیں ان میں ایک نام محب حسین محب کا بھی ہے۔ ”مرثیہ شہدائے طغیانی رودِ موسِی“ کے نام سے لکھی گئی نظم میں انھوں نے ان واقعات کو بڑی تفصیل سے پیش کیا ہے۔ مسدس کی ہیت میں لکھی گئی اس نظم میں ۴۸ بند ہیں۔ نظم میں تسلسل کے ساتھ اس پورے واقعے کو پیش کرتے ہوئے تمام جزئیات کوبیان کرنے کی کوشش کی گئی ہے۔ آج بھی اس مرثیے کو پڑھ کر اس عہد میں ہونے والی تباہی اوراس کی بحالی کے لیے کیے جانے والے اقدامات کانقشہ آنکھوں کے سامنے پھرجاتا ہے۔ ابتدامیں اس طوفان کی خوفناکی اورتباہی کاحال شاعرنے کچھ یوں بیان کیا ہے:</p>
			<blockquote>
				<verse>
                    وہ خوفناک رات قیامت کی وہ سحر
                    پھٹتے تھے جس کے ڈر سے فرشتوں کے بھی جگر				
				</verse>
			</blockquote>
			<p>رودِ موسِی کے پلوں کی تباہی اور ندی کے پانی کی بلندی کاحال بیان کرتے ہوئے شاعر نے اس منظرکواس طرح بیان کیا ہے کہ وہ سارامنظرہماری آنکھوں کے سامنے پھرنے لگتا ہے۔</p>
			<blockquote>
				<verse>
                    بلدہ پہ قہر حق کا نمایاں ہوا اثر
                    ندی چڑھی تو ہوش اڑے سب کے سر بسر
                    طوفانِ نوح آگیا ہر شخص کو نظر
                    تھا ڈوبنے کا شہر کے ہر ایک کو خطر
                    ڈوبے جو پل تو شور قیامت بپا ہوا
                    بھاگر پڑی تو جان کا خطرہ سوا ہوا			
				</verse>
			</blockquote>
			<p>لوگ کس طرح اپنی جان بچانے میں مصروف تھے اور اس سلسلے میں کیاکیاجتن کیے جارہے تھے اس کی عکاسی شاعر نے کچھ اس طرح کی ہے:</p>
			<blockquote>
				<verse>
                    کچھ چڑھ گئے تھے اونچے درختوں پہ جا بجا
                    جڑ سے وہی اکھڑ کے بہے وا مصیبتا
                    پانی میں ان درختوں کا تھا کچھ عجب سماں
                    شاخوں پہ پھل تھے آدم زندہ ہزارہا				
				</verse>
			</blockquote>
			<p>گھربار، مال و اسباب کی تباہی توایک طرف انسانی بے بسی اور بے کسی کی جوداستان یہ طوفان چھوڑ گیا کچھ اس کاندازہ اس شعرسے لگایا جاسکتا ہے:</p>
			<blockquote>
				<verse>
                    کہتے ہیں لوگ فیل بھی دو ایک بہہ گئے
                    چوہوں کی طرح ریت میں دب دب کے رہ گئے			
				</verse>
			</blockquote>
			<p>جس قدر انسانی جانیں اس طوفان کی نذرہوئیں اور ہلاکتوں کاشمارکرناجس قدرمشکل ہوااس کے متضاددعووں کااوپربیان ہوچکا ہے۔ ہزاروں نعشوںکے جا بجا زیاں کو اور ان کی بے حرمتی کو شاعر نے کچھ یوں بیان کیا ہے:</p>
			<blockquote>
				<verse>
                    لاشاں پہ لاشے مُردوں پہ مُردے تھے جا بجا
                    جو دب گئے مکانوں میں ان کا نہیں پتا
                    ندی میں بہہ گئے تھے جو مردے ہزارہا
                    وہ کرگس اور زاغ و زغن کی ہوئی غذا
                    بہہ بہہ کے مردے ساحل مدراس تک گئے
                    ساتھ ان کے سب مکانوں کی آساس تک گئے				
				</verse>
			</blockquote>
			<p>لوٹ مارکرنے والے بے حس لوگ جس طرح موقعہ پرستی کا مظاہرہ کر کے مُردوں کے مال و زر پر ہاتھ صاف کررہے تھے اس پر شاعر نے یوں طنز کیا ہے:</p>
			<blockquote>
				<verse>
                    بے رحم لوٹنے لگے مُردوں کا مال و زر
                    تھا غم ہر ایک دل میں خوشی تھی نہیں مگر
                    سمجھے نہ یہ کہ ہم کو بھی در پیش ہے سفر
                    اس حادثے کا بھی نہ ہوا دل پہ کچھ اثر				
				</verse>
			</blockquote>
			<p>طوفان کے بعد نظام کے حکم سے جوریلیف کیمپ قائم ہوئے اور امدادی سرگرمیاں شروع ہوئیں اس منظر کوبھی شاعر نے قلم بند کیا ہے، ملاحظہ کیجیے:</p>
			<blockquote>
				<verse>
                    کپڑے، ڈوپٹہ، ساریاں بٹتی تھیں جا بجا
                    نقد اور ادھار ملتا تھا کپڑے کے بھی سوا
                    آفت زدوں کی ہر طرح امداد کرتے تھے
                    ویراں شدہ مقاموں کو آباد کرتے تھے				
				</verse>
			</blockquote>
			<p>اس سانحے پر لکھی گئی ایک اورنظم ”سیل فنا“ کے نام سے رسالہ ادیب کے طوفان نمرمیں شائع ہوئی۔ اس نظم کوسیدنثاراحمداحمدی نے تخلیق کیا۔ شاعرنے دکن میں پیش آنے والے اس واقعے کوایک ایسا سانحہ قراردیاہے، جس کااثرتادیرقائم رہے گا:</p>
			<blockquote>
				<verse>
                    ظلم و ستم کا تیرے برپا رہے گا ماتم
                    عالم میں ہم ہیں جب تک، ہم میں ہے جب تلک دم				
				</verse>
			</blockquote>
			<p>اس کے علاوہ شاعر نے اس تباہی و بربادی اور انسانی جانوں کے زیاں کوبڑے پُر درد انداز سے پیش کرنے کی کوشش کی ہے جیسے:</p>
			<blockquote>
				<verse>
                    صد حیف وہ ہزاروں گھر بار کا اجڑنا
                    اور سطح آب پر یوں بہ بہ کے جان دینا
                    طوفان کی وہ شدت موجوں کے وہ تھپیڑے
                    وہ بے کسی کا عالم وہ بے بسی کا مرنا				
				</verse>
			</blockquote>
			<p>طوفان کی شدت جس قسم کی تباہی و بربادی لائی، اس کی نظیر تاریخ عالم میں کم ہی ملتی ہے۔ کوئی گھرایسا نہ بچا کہ جہاں ماتم بپا نہ ہو۔ جہاں جہاں سے اس طوفان کا گذر ہوا ایک دل خراش داستان چھوڑگیا۔ لوگوں کے آنسو، رو رو کر اس غم میں خشک ہوگئے۔ اسی لیے شاعریہ کہنے پر مجبور ہوئے کہ:</p>
			<blockquote>
				<verse>
                    پتھرا گئی ہیں آنکھیں آنسو نہیں نکلتے
                    ہاتھوں میں بھی نہیں اب سینہ زنی کی طاقت				
				</verse>
			</blockquote>
			<p>آخر میں شاعر اس ساری تباہی و بربادی کو اپنے اعمال کی سزا قرار دیتے ہوئے سپردگی کے عالم میں یہ تک کہنے سے گریزنہیں کرتے کہ:</p>
			<blockquote>
				<verse>
                    ندی کی کیا حقیقت اس کی بساط کیا تھی
                    یہ تھی سزا عمل کی یہ مرضیِ خدا تھی				
				</verse>
			</blockquote>			
			<p>طغیانیِ رودِ موسِی کے عنوان سے ایک اورنظم سیف الدین شباب نے تخلیق کی۔ یہ نظم بھی مسدس کی ہیت میں ہے اور اس میں ۱۴ بند ہیں۔ اس نظم میں بھی رودِ موسِی کے واقعے کو پُر درد انداز میں بیان کرنے کی کوشش کی گئی ہے۔ نظم کے آغازکابند ہی اپنے موضوع کی پوری وضاحت کرتا نظرآتا ہے۔ ملاحظہ کیجیے:</p>
			<blockquote>
				<verse>
                    صبح دو شنبہ آہ آفت تھی
                    مخبرِ آمدِ قیامت تھی
                    نذرِ سیلاب لوگ آہ ہوئے
                    کیسے کیسے مکاں تباہ ہوئے			
				</verse>
			</blockquote>			
			<p>شاعر نے اس واقعے کوقیامت سے تشبیہ دیتے ہوئے گھر گھر سے اٹھنے والی آہ و بکاکوبڑے موثراندازسے پیش کیا ہے جیسے:</p>
			<blockquote>
				<verse>
                    سچ تو یہ ہے کہ روز محشر تھا
                    نفسی نفسی کا شور گھر گھر تھا			
				</verse>
			</blockquote>			
			<p>ایک اورنظم سیدظفرحسن عبرت نے ”انقلابِ دہر“ کے نام سے لکھی۔ چھے بند پر مشتمل اس نظم میں حیدر آباد دکن کی تباہی و بربادی کا پُر سوز بیان موجود ہے۔ وہ شہرجس کی رونق اور ترقی کی مثالیں پورے ہندوستان میں دی جاتی تھیں۔ بیک لخت وہاں ویرانیوں نے بسیرا کر لیا۔ اس انقلاب پر شاعر کا بیان ہے کہ:</p>
			<blockquote>
				<verse>
                    اے سواد حیدرآباد اے مقام مغتنم
                    بن گیا تو دفعتاً کیوں منبع درد و الم
                    آہ تجھ کو کھا گئی کیوں رودِ موسِی کی نظر
                    انقلاب دہر نے کیوں تجھ پہ توڑا یہ ستم
                    ہائے وہ رعنائیاں نقشِ مثالی ہوگئیں
                    حسن جوبن کی بہاریں سب خیالی ہوگئیں				
				</verse>
			</blockquote>			
			<p>نظم میں شاعر نے بڑی خوبصورتی کے ساتھ ماضی کے حیدرآبادکاموازنہ طغیانی کے بعدکے حیدرآبادسے کیا ہے اوراس اجڑے چمن پرآٹھ آٹھ آنسوبہائے ہیں۔ جس طرح حیدرآبادکی تہذیبی زندگی تباہ ہوئی اور معاشی بدحالی نے لوگوں کے گھروں میں دستک دی اس کا اندازہ اس شعر سے بخوبی کیا جاسکتا ہے:</p>
			<blockquote>
				<verse>
                    یک بیک یارب زمانے نے جو لی کروٹ بدل
                    سب ہمارے عیش و راحت کا گیا کس بل نکل			
				</verse>
			</blockquote>			
			<p>محمد عبد الکریم خاں صبرؔدہلوی نے بھی ”فسانۂ عبرت“ کے نام سے ایک طویل نظم لکھی۔ شاعر نے رودِ موسِی کی طغیانی کے نتیجے میں پیداہونے والی صورتِ حال کو بہت تفصیل سے اس نظم میں پیش کیا ہے۔ ابتدامیں طوفان کی ہولناک تباہی اور آخر میں امدادی سرگرمیوں کی روداد پیش کی گئی ہے۔ خودشاعربھی اس سانحے کے موقعے پرمحلہ محبوب شاہی پٹیلہ برج میں مقیم تھے لیکن اتوارکو جب پانی چڑھنا شروع ہوا تو سارے محلے والے گھربارچھوڑکرمحفوظ مقام کی طرف نکل گئے تھے۔ نظم میں شعری حسن کی کمی ہے۔ لیکن شاعر نے چونکہ اس پورے واقعے کو خوداپنی آنکھوں سے دیکھا لہٰذاپوری تفصیل اس نظم میں بیان کی ہے۔ اس طغیانی کو وہ عظیم سانحہ قرار دیتے ہوئے کہتے ہیں کہ وہ اس سانحے کو ساری عمر نہیں بھول پائیں گے۔</p>
			<blockquote>
				<verse>
                    یوں تو اس کے واقعے جتنے ہیں سب ہیں پُر اثر
                    میں نے جو دیکھا نہیں بھولوں گا اس کو عمر بھر				
				</verse>
			</blockquote>				
			<p>سید علی حیدر طباطبائی نے ”شہر آشوب“ کے عنوان سے مختلف اشعار اور قطعات کو یکجا کیا ہے۔ جان و مال کی تباہی کے ساتھ ساتھ نادر و نایاب جواہر اور کتب خانوں کی بربادی پر وہ نوحہ کناں ہیں:</p>
			<blockquote>
				<verse>
                    مرنے سے بچے جو وہ ہیں محتاج و فقیر
                    سیلاب میں ہو گیا تلف مالِ خطیر
                    نادر وہ جواہر کہ نہ تھا جن کا نظیر
                    بے مثل کتابیں کہ نہ تھا جن کا شمار				
				</verse>
			</blockquote>			
			<p>اس کے علاوہ محمد احمد علی جودتؔ نے ”قیامت صغریٰ“ کے نام سے چھوٹی بحرکی ایک نظم لکھی جس میں اس انقلاب کے اثرات کا جائزہ لیا ہے۔</p>
			<blockquote>
				<verse>
                    کل جنھیں دنیا کی نعمت تھی نصیب
                    در بدر ہیں آج محتاج و غریب				
				</verse>
			</blockquote>			
			<p>فاروق شاہ پوری کی نظم ”حیدر آبادکی تباہی“ کے عنوان سے زمانہ کان پور میں شائع ہوئی۔ شاعر نے اسے اپنے دردبھرے دل کی صد اقرار دیا اور اس تباہی پر آنسو بہائے۔ جس طرح ایک ہنستا بستا شہر طغیانی کے بعد اجڑے دیارکانقشہ پیش کررہاتھا، اس کی تصویر کشی کی ہے:</p>
			<blockquote>
				<verse>
                    بن گیاہے رنج و مایوسی کی اک تصویر تو
                    تیری صورت سے عیاں ہیں حسرت و غم کے نشاں
                    آہ کس کے سوگ نے تجھ کو کیا ہے سوگوار
                    اشک خونیں دیدۂ تر سے ترے ہیں کیوں رواں				
				</verse>
			</blockquote>				
			<p>اس تباہی کادردناک منظرپیش کرتے ہوئے شاعر نے بڑے جذباتی انداز میں اس شہر کی رفعت و شان کو نہ صرف بیان کیا بلکہ ماضی اور حال سے دریچوں میں جھانک کران مناظر کو بڑے مؤثر انداز سے پیش کرنے کی کوشش کی ہے۔ وہ عظمت جس کا اب نشان تک باقی نہیں رہا، اس عظمتِ رفتہ کا نقشہ کچھ یوں کھینچا ہے:</p>
			<blockquote>
				<verse>
                    نذر سیلِ آب موسِی ہوگئے یہ سب کے سب
                    مٹ گئے پانی کے ہاتھوں تیری عظمت کے نشاں				
				</verse>
			</blockquote>				
			<p>اس عظیم سانحے پرپورے ہندوستان میں جوردِعمل سامنے آیا اور لوگ جس طرح سوگوارہوئے اس بابت شاعر کا بیان ہے کہ:</p>
			<blockquote>
				<verse>
                    مشتہر ہے تیری بربادی کا قصّہ چار سو
                    خون کے آنسو رلاتی ہے یہ تیری داستاں
                    صفحۂ تاریخ رنگیں ہوں گے تیرے ذکر سے
                    خوں سے لکھا جائے گا تیری تباہی کا بیاں				
				</verse>
			</blockquote>				
			<p>”سیل فنا“ کے نام سے ایک اورنظم مرزانظام شاہ لبیب گورگانی دہلوی نے بھی لکھی۔ مسدس کی ہیت میں لکھی گئی اس نظم کے آٹھ بند ہیں۔ نظم میں فنی خامیاں موجود ہیںلیکن اس واقعے پرایک حساس دل کی صداصاف سنائی دیتی ہے۔ اس طغیانی کی شدت کے بیان کو دیکھیے:</p>
			<blockquote>
				<verse>
                    شور طوفاں سے لرزتے تھے جبال و کہسار
                    صور پھکنے کا گماں ہوتا تھا سب کو ہر بار
                    تھے اذا زلزلت الارض کے پیدا آثار
                    نفسی نفسی کی صدا ہوتی تھی گردوں کے پار				
				</verse>
			</blockquote>				
			<p>حامدحسن قادری نے بھی ”سیلاب“ کے نام سے ایک نظم لکھی۔ نظم اصل میں تورام پورمیں آنے والے سیلاب سے متاثرہوکرلکھی گئی لیکن اس ضمن میں شاعر حیدرآباددکن میں آنے والی تباہی کوبھی فراموش نہ کرسکے۔ لہٰذاوہ سیلاب کی غضب ناکی کاحال بیان کرتے ہوئے بے اختیار یہ اشعار پیش کرنے پر مجبورہوئے:</p>
			<blockquote>
				<verse>
                    تیری ٹکر سے نہ سنبھلا حیدرآباد آج تک
                    ہو سکے ہرگز نہ سب اوجڑے گھر آباد آج تک
                    کل کیا تھا تونے اس کا شیشۂ دل چور چور
                    آج تیرے ہاتھ سے ہے چاک داماں رام پور			
				</verse>
			</blockquote>				
			<p>ماہر کنتوری نے اپنی ایک مختصر نظم میں اس واقعے کی مادہ تاریخ بھی نکالی ہے:</p>
			<blockquote>
				<verse>
                    پیر گردوں کچھ خبر بھی ہے تجھے کیا ہوگیا
                    سینکڑوں گھر گر گئے اک حشر برپا ہوگیا
                    سنگ دل روتے ہیں ماہر دیکھ کر اس حال کو
                    کھا گئی کس کی نظریہ شہر کو کیا ہوگیا				
				</verse>
			</blockquote>				
			<p>(۱۳۱۷ف)</p>
			<p>غرض کہ ایک صدی قبل پیش آنے والایہ واقعہ حیدرآباددکن کی تاریخ کاوہ الم ناک سانحہ ہے جس کوآج بھی یادکیاجاتا ہے اورجس کے جگرخراش اوردردناک واقعات کسی قیامت سے کم نہ تھے۔ زمانہ ہزاروں رنگ بدلتا ہے۔ دنیامیں ہمیشہ اس قسم کے تغیرات، انقلابات اور سانحات ہوتے رہتے ہیںلیکن کچھ سانحات ایسے ہوتے ہیں جن کا اثرچارپشت کے بعد بھی باقی رہتا ہے۔ ایسے ہی سانحات میں طغیانیِ رودِ موسِی کو بھی شمارکیاجاسکتا ہے۔</p>
			<p>مندرجہ بالا صفحات میں یہ کوشش کی گئی ہے کہ طغیانی کی مفصل واقعات اور شاعری میں اس واقعے کے اثرات کاجائزہ لیا جائے۔ مقالے کو ریسرچ جنرل کی مناسبت سے مختصر کیا گیا ہے امید ہے کہ بعد میں اس موضوع کو تفصیل سے کتابی شکل میں پیش کیا جائے گا۔ ان واقعات کی مزید تفصیل ملاحظہ کرنا مقصود ہو تورسالہ ادیب دکن کا طوفان نمبر ۱۹۰۸ئ، بہار خزاں حیدر آباد یعنی طغیانیِ رودِ موسِی مؤلفہ و مصنفہ مولوی سید محمد حسین صاحب اغلب موہانی اور اخبارمشیردکن کی فائل بابت ۱۹۰۸ئ– ۱۹۰۹ء ملاحظہ کی جاسکتی ہے۔</p>
		</section>
	</body>
</document>