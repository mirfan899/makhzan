<document>
	<meta>
		<title>ما بعد جدید حسّیت اور معاصر اردو نظم</title>
		<author>
			<name>احتشام علی</name>
		</author>
          <publication>
               <name>Bunyad, Volume 6</name>
               <year>2015</year>
               <city>Lahore</city>
               <link>https://gcll.lums.edu.pk/research-publications/bunyad-v-06-2015</link>
               <copyright-holder>Gurmani Centre for Languages and Literature, Lahore University of Management Sciences</copyright-holder>
          </publication>
          <contains-non-urdu-languages>Yes</contains-non-urdu-languages>
	</meta>
	<body>
		<section>
			<p>جدید اردو نظم کے ضمن میں یہ سوالات انتہائی اہمیت کے حامل ہیں کہ اپنے عہد کی مخصوص حسّیت کے تناظرمیں، ہم معاصر اردونظم کی شعریات کو کس زاویۂ نظر سے دیکھتے ہیں؟آیا معاصر اردو نظم اپنے موضوعات، تکنیک اوراسلوبیات کے حوالے سے انھیں تجربات کو اپنے دامن میںسموئے ہوئے ہے جو حلقۂ اربابِ ذوق، ترقی پسند تحریک اور لسانی تشکیلا ت کے غلغلے کے بعد ہم تک پہنچے یااَسی اور نوّے کی دہائی کے بعد منظر عام پر آنے والی نظم مابعد جدید عہد کی حسّیت کو ایک علاحدہ سیاق میں نشان زد کر رہی ہے ؟تمدن کی وہ تیز ترین لہر جو ساٹھ کی دہائی کے بعد انتہائی سرعت سے منظر عام پہ آئی تھی کیا اُس کی شدت میں کچھ کمی واقع ہوئی ہے یا عالمی صارفی معاشرے کے قیام اور دُنیا کے ایک گلوبل ویلج <annotation lang="en">(global village)</annotation> میں تبدیل ہونے کے بعد اس لہر کی شدت میں مزید اضافہ ہوگیا ہے ؟ہمارے جدید نظم نگارساٹھ کی دہائی کے بعد جس نوع کی لایعنیت اور مہملیت کا شکار تھے، کیا معاصر تخلیق کار بھی اسی وجودی کرب کے اسیر ہیں یا <annotation lang="en">cosmopolis</annotation> ہونے کے عالمگیر احساس نے اس قسم کے رجحانات کی بیخ کنی کر دی ہے؟ ذرائع ابلاغ کی تیز ترین ترقی اور انسانوں کے بالواسطہ انسلاک کے نتیجے میں جنم لینے والی حسّیت کس سیاق میں وقوع پذیر ہورہی ہے اور اس نے معاصر نظم نگاروں کی سائیکی پر کس قسم کے اثرات مرتب کیے ہیں ؟</p>
			<p>درجہ بالا معروضات کی روشنی میںجو سوالات ہمارے ذہن کی دہلیز پہ دستک دے رہے ہیں اُن کے جوابات کے لیے ہمیں معاصر اردو نظم کی شعریات کو ازسرِنو دیکھنے کی ضرورت محسوس ہوتی ہے۔ اَسی اورنوے کی دہائی کے بعد منظر عام پر آنے والی جدید اردو نظم حسّی اور ادراکی ہر دو سطح پر ایک نئے قالب میں ڈھل کر اپنے وجود کا احساس دلاتی ہے۔ معاصر نظم کی وجودیاتی شناخت کو نشان زد کرنے کے لیے اپنے عصر کی زیریں سطح پر در آنے والی اُن مخفی تبدیلیوں سے کسی طور بھی انکار ممکن نہیں ہے جو سیاسی، ثقافتی اور معاشرتی سطوح پر نت نئی ساختوں کی تعمیر کا موجب بنی ہیں۔ معاصر اردو نظم کی آخری دو دہائیوں میں تعمیر کے ساتھ ساتھ اُن تخریبی عوامل کو بھی کسی صورت نظر انداز نہیں کیا جا سکتا ؛جو بڑی طاقتوں کے سامراجی اورتوسیع پسندانہ عزائم کا زائیدہ ہیں۔ خصوصاً نائین الیون کے بعدجس طرح نت نئے کلامیے تشکیل دے کر دنیا کو آگ اور خون کے طوفان میں جھونکنے کی کوشش کی گئی ہے؛ اُس کے نتیجے میںعلمی اور ادبی دونوں سطحوںپر ایسا ردِ عمل سامنے آیا ہے جس نے معاصر اردونظم پر گہرے اثرات مرتب کیے ہیں۔ ساٹھ کی دہائی کے بعد منظرِ عام پر آنے والی نظم میں بے گھری اور دربدری کا جو تجربہ تلاشِ معاش اور مادی آسائشوں کے حصول کے لیے انسان کو اُس کی ذات کے محور سے علاحدہ کر رہا تھا، نئی نظم میںاُس دربدری کی جڑیں انسان کی داخلی تنہائی سے پھوٹتی محسوس ہوتی ہیں۔ انسان کی نجی اور داخلی زندگی کو صنعتی اور مشینی تہذیب کی میکانکیت نے شاید اُس درجہ نقصان نہیں پہنچایا تھا جس درجہ نقصان میڈیا اور ذرائع ابلاغ کے جدید ترین مواصلاتی نظام نے پہنچایا ہے۔ نئی حسیت میں انسان سے انسان کا تعلق اب ایسے مصنوعی میڈیمز <annotation lang="en">(mediums)</annotation> کا مرہونِ منت ہو کر رہ گیا ہے جن سے سماجی راوبط میں تواضافہ ہوا ہے لیکن دلوں کے فاصلے بڑھتے جا رہے ہیں۔ نشان خاطر رہے کہ مابعد جدید عہد میں معاصر اردو نظم نگاری کا جائزہ لیتے ہوئے کسی بھی نظم نگار کے بارے میں کوئی حتمی رائے اس لیے قائم نہیںکی جاسکتی کہ ابھی بہت سے نظم نگار اپنی نظم نگاری کے تشکیلی دور سے گذر رہے ہیں، البتہ اُس اجتماعی حسیت کو ضرور نشان زدکیا جاسکتا ہے جو مابعد جدید عہد کے جوہر کو اپنے ساختیے میں صورت پذیر کیے ہوئے ہے۔</p>
			<p>سرمد صہبائی نے اپنی نظم نگاری کے لیے جو شعریات وضع کی ہیں معاصر اردو نظم میں اُس کی کوئی دوسری مثال ڈھونڈنا تقریباً ناممکن ہے۔ معاصر اردو نظم جو کئی سطحوں پر اپنی پیش رو جدید نظم سے براہِ راست اثرات قبول کرتی ہے اُس میں کسی نظم نگار کے بارے میں یہ دعویٰ کرنا کہ وہ اپنے اسلوب اور شعری مزاج کے اعتبار سے ایک نئی آواز کا درجہ رکھتا ہے بادی النظر ایک چونکا دینے والی بات ہے۔ لیکن سرمد کی نظموں کا مرکوز مطالعہ اس بات پر دال ہے کہ اُس کی نظمیں خالصتاً اُس باطنی دباؤ اور انفرادی تخلیقی اُپج کی حامل ہیں جس کی جڑیں تخلیق کارکی اپنی ذات کے پاتال میں پیوست ہیں۔ سرمد کے دو شعری مجموعے نیلی کے سو رنگ اور پل بھرکا بہشت اپنے منفردشعری اسلوب اور جداگانہ طرزِ احساس کی بدولت جدید اردو نظم کے ہر سنجیدہ قاری کے لیے نئے تخلیقی منطقوں کی دریافت کا باعث ہیں۔ عصری حسیت کے تناظر میں اُن کے دوسرے شعری مجموعے کی بیشتر نظمیں جمالیاتی اور ثقافتی سطوح پر ایک نئے سیاق میں صورت پذیر ہوتی ہیں۔ ان نظموں میں سانس لیتے کردار شاعر کے نجی اور محدود طرزِ احساس کی صورت گری پر مامور نہیں ہیں بلکہ ہر کردار کے ذریعے تشکیل پانے والا کلامیہ آزادانہ حیثیت میں اپنا ادراک کراتا ہے۔ یہی وجہ ہے کہ سرمد کی نظموں میں موجود کرداروں کو ہم میخائل باختن کے <annotation lang="en">dialogism</annotation> کے نظریے کے تحت بھی پرکھ سکتے ہیں۔ ناصر عباس نیر کے بقول باختن کے مطابق:</p>
			<blockquote>
				<p>آزاد کلامیہ یا <annotation lang="en">dialogic</annotation> متن مصنف کے جبر اور اس کے نجی سوانحی حصار سے آزاد ہوتا ہے، اس لیے اس میں مختلف اور متنوع نقطہ ہاے نظر کی گنجائش ہوتی ہے، اس کے کرداروں کی اپنی آزادانہ حیثیت اور شخصیت ہوتی ہے۔ وہ اپنے زاویے سے سوچ سکتے اور اپنی رضا سے عمل کر سکتے ہیں۔</p>
			</blockquote>
			<p>عصری سیاق میں ان کرداروں کی اہمیت اس لیے بھی بڑھ جاتی ہے کہ یہ کردار اپنے رویوں اور طرزِ احساس میں وہ تمام سماجی، فکری اور نفسیاتی لہریں سمیٹے ہوئے ہیں جن کے سوتے عالمی صارفی معاشرے میں پروان چڑھنے والی مادیت سے پھوٹتے ہیں۔ ”ملاقات“، ”اندرون شہر کی ایک لڑکی کے نام“، ”وہ پھول کاڑھتی رہی“، ”پورٹریٹ“، ”وہ بین کرتی ہے“، ”اسے کون جینا سکھائے گا“، ”ایک سیدھی سی لڑکی کے لیے ایک نظم“، ”نیشنل کالج آف آرٹس کی ایک تجریدی لڑکی کے نام“، ”گود“، ”سخن زاد“، ”وہ نیک دل اور سادہ ہے“، ”سازش کے شہر میں گم شدہ لڑکی“ اور ”میں گنہ پالتی ہوں“ ایسی نظمیں ہیں جن میں موجود نسائی کردار مابعد جدید عہد میں پروان چڑھتی مختلف اقدار کو ایک نئے تناظر میں بیان کر رہے ہیں۔ سرمد کا کمال یہ ہے کہ اُس نے ان کرداروں کو زبان دینے کے لیے حسیاتی اور جمالیاتی سطحوں پر ایسے پیکر اور تمثالیں وضع کی ہیں کہ ہر نظم میں نسائی عنصر کی مطابقت کے باوجود بیانیہ کہیں اکہریت میں ڈھلا ہوامحسوس نہیں ہوتا۔ نظم نگار کا جادوئی لمس ہر نظم میں موجود کردار کو ایک ایسا نیا تشخص عطا کرتا ہے کہ قاری کے لیے ہر نظم ایک نئے تناظر میںمعنی کے دریچے وا کرتی ہے۔ چند نظموں کے مصرعے ملاحظہ ہوں جن میں مختلف کرداروں کی ذہنی کشمکش معاشرے میں فروغ پانے والے مادی رویوں کو ایک نئی احساساتی سطح سے نشان زد کر رہی ہے:</p>
			<blockquote>
				<verse>
                         دھیان کی گھاٹیوں پرگھروں کی طرف لوٹتے
                         واپسی کے نشاں مٹ چکے تھے
                         مہک اس کے ہونٹوں پہ پاگل ہوئی تھی
                         گھٹا اس کے سینے پہ بوجھل ہوئی تھی
                         وہ پل بھر کو خواہش کے دریا پہ بہتا ہوا پھول تھی
                         گھر کی بھاری چقوں کے شگافوں میں
                         اُڑتی ہوئی دھول تھی				
				</verse>
			</blockquote>
               <p>(”اندرون شہر کی ایک لڑکی کے نام“ )</p>			
			<blockquote>
				<verse>
                         کیسی ماں ہے
                         اور کیسا بچہ ہے تیرا
                         جو اپنی آنکھیں بھی تو نہیں جھپکتا
                         لیکن جس کے دل کی دھڑکن
                         شہر کے پاتالوں میں گونجتی رہتی ہے				
				</verse>
			</blockquote>
               <p>(”پورٹریٹ“ )</p> 
			<blockquote>
				<verse>
                         دیوار کی کھونٹیوں پر لٹکتے ہوئے وہم
                         الماریوں میں مقیّد جہنم
                         درازوں میں گلتی ہوئی زنگ آلود عمریں
                         یہاں کس قدر بھیڑ ہے
                         کتنی لمبی قطاریں ہیں
                         جانے مری باری کب آئے				
				</verse>
			</blockquote>
               <p>(”اسے کون جینا سکھائے گا“ )</p>
			<blockquote>
				<verse>
                         زندگی زندگی
                         شہر سازش میں ہے
                         شاہراؤں پہ بچوں کی قبریں بنی ہیں
                         جواں لڑکیوں کے کنوارے دھڑوں پر ہوس کے نشاں ہیں
                         چمکتی ہوئی تتلیوں کے پروں پر گہن کی سیاہی ہے
                         چاروں طرف موت اب گشت کرتی ہے
                         پھولوں سے رِستا ہوا زہر کا ذائقہ ہے
                         درختوں پہ بچھو اُگے ہیں
                         میں ننگے سرابوں پہ آنکھوں کے بل چل رہی ہوں۔				
				</verse>	
			</blockquote>
               <p>(”سازش کے شہر میں گمشدہ لڑکی“ )</p>
			<p>مندرجہ بالا چار نظموں سے لیے گئے مختلف ٹکڑے ملاحظہ ہوں جن میں موجود مختلف کرداروں کی ذہنی اور داخلی کشمکش نظم نگار کی ذہنی دنیا کے کسی مخصوص رُخ کی عکاسی نہیں کر رہی، بلکہ درج بالا رائے کی توثیق میں ہر کردار کی اپنی آزادانہ حیثیت اور شخصیت اُس کے زاویۂ نظر کو جلا بخش رہی ہے۔ اپنے عہد کی مخصوص حسیت کے تناظر میں یہ سب نسائی کردار منفعل یا سٹیریو ٹائپ نہیں ہیں بلکہ ہر کردار اپنے اپنے دائرہ کار میں حسیاتی اور ادراکی سطح پر انتہائی فعال نظر آتا ہے۔ نظم نگار نے بیانیے میں جو تمثالیں اور علامتیں وضع کی ہیں معاصر اردو نظم کے تناظر میں اُن کی ندرت اور تازگی سے بھی کسی صورت انکار ممکن نہیں ہے۔ اسی مجموعے کی اور بہت سی نظمیں مثلاً ”یہیں کہیں ان بازاروں میں“، ”تباہ شدہ شہر میں آخری دن“، ”کرفیو“، ”ہمزادوں کا سامنا“، ”زندگی کیسا خطہ ہے“، ”راجے کا بیٹا“، ”آفت زدہ لوگوں کے لیے ایک نظم“، ”شہر کے وسط میں بُت“، ”شادی کی سالگرہ پر نظم“، ”ہم مومنوں میں سے تھے“ اور ”کہا اس نے دیکھو“ ایسی نظمیں ہیں جن میں موجود متکلم مشینی شہرکے گدلے فٹ پاتھوں، سیہ بخت گلیوں، شا ہراؤں پہ بنی بچوں کی قبروں کے درمیان سے بھی ایسے جمالیاتی پہلو ڈھونڈ نکالتا ہے کہ قاری نظم نگار کی تخلیقی صلاحیتوں سے متاثر ہوئے بغیر نہیں رہ سکتا۔ سرمد کی نظموں کے جمالیاتی پہلو کی بات چلی تو اس ضمن میں یہ بات قابلِ ذکر ہو گی کہ اُس کا جمالیاتی احساس، خیال کی تجرید اور تنزیہہ کے نئے امکان دریافت کرنے کی صلاحیت رکھتا ہے۔ اُس کی نظموں میںمغرب کے فلسفۂ جمال کے ساتھ ساتھ ہندوستان میں رائج جمالیات کے مختلف تصورات خصوصاً رس کا نظریہ متن میں پوری طرح گندھے ہو نے کے باوجود اپنے ہونے کا احساس دلاتا ہے۔ عصری حسیت کے سیاق میں ایک نظم کے چند مصرعے ملاحظہ ہوں جس میں متکلم اپنے ارد گرد بکھرے آشوب کی صورت گری کرتے ہوئے بھی فن پارے کے جمالیاتی پہلو کو نظر انداز نہیں کر رہا؛ اوریہی چیز اُس کے وضع کردہ امیجز کو معاصر نظم نگاروں کے <annotation lang="en">Grotesque Images</annotation> کے مقابلے میں وقار اور اعتبار کا حامل بنارہی ہے نظم دیکھیے:</p>
			<blockquote>
				<verse>
                         دھوئیں میں الجھتے ہوئے خواب
                         خوابوں میں چلتے ہوئے جسم
                         سایوں میں تحلیل ہوتے ہوئے
                         رنگ در رنگ لذت میں بھیگی ہوئی لڑکیاں
                         ذائقوں کی حرارت میں گھلتی ہوئیں
                         روح کی بھاپ اور خون کی جھاگ میں
                         پائیدانوں میں بجھتے ہوئے سگرٹوں کی طرح
                         عمربکھری رہی
                         اور مری آنکھ بے نم مرا جسم پتھر
				</verse>
			</blockquote>
               <p>(”شہر کے وسط میں بُت“ )</p>
			<p>فہمیدہ ریاض کا شمار ستر کی دہائی میں منظرِ عام پر آنے والی شاعرات میں ہوتا ہے لیکن اُن کا تخلیقی سفر ابھی تک جاری و ساری ہے۔ تقریباً چالیس سال کی اس شعری ریاضت کے باوجود اُن کی نظم نگاری میں ابھی تک اُس ابتدائی رومانوی اور تانیثی نکتۂ نظر کے مدہم نقوش باآسانی تلاش کیے جاسکتے ہیںجو ایک مخصوص آئیڈیالوجی کا زائیدہ تھے۔ فہمیدہ کی نظم میں موجودتانیثی رجحانات، جنھیں بعض ناقدین اُن کی شاعری کا امتیازی پہلو سمجھتے ہیں اکثراوقات اُس محدودپیرائے میں اپنا ادراک کراتے ہیں ؛جس کے تحت ڈی ایچ لارنس عورت کے تمام اعمال کو جذبے سے منسوب کرتا تھا۔ ابتدائی شعری مجموعے پتھر کی زبانسے لے کر آخری شعری مجموعے آدمی کی زندگیتک فہمیدہ کے ہاں موجود شعری بیانیہ فکری سے زیادہ جذباتی پیرائے میں متشکل ہو کر اُس گہرائی سے محروم نظر آتا ہے جو اُن کے دیگر معاصرین کے ہاں زیادہ ارفع صورت میں موجود ہے۔ راست طرزِ اظہار کے ذریعے عورت کے نسائی امیج کو معتوب دکھاتے ہوئے نظموں کے سانچے میں ڈھالنا عصری سیاق میں اس لیے تھوڑا غیر منطقی لگتا ہے کہ کارپوریٹ کلچر میں عورت کو بطورِ پروڈکٹ ہی پیش نہیں کیا جارہا؛بلکہ اسے افرادی قوت میں اضافے کے لیے مردوں کی برابری کے یکساںمواقع بھی فراہم کیے گئے ہیں۔ تصویر کے محض ایک پہلو کو سامنے رکھ کر واویلا مچانااوراپنے نظریات کے اٹل پن پر اصرار اکثر نظموںکو ایک انجمادی کیفیت میں مبتلا کر دیتا ہے۔ مندرجہ بالا معروضات کے تناظر میں اُن کے دوسرے مجموعے بدن دریدہ کی ایک نظم ملاحظہ ہو جس میں نسائی خود شناسی کو ایک وسیع تناظر میں پیش کرنے کی بجائے ایک مخصوص نظریے میں ڈھالنے کی شعوری کوشش کی گئی ہے:</p>
			<blockquote>
				<verse>
                         کولھوں میں بھنور جو ہیں تو کیا
                         سر میں بھی ہے جستجو کا جوہر
                         تھا پارۂ دل بھی زیرِ پستاں
                         لیکن مرا مول ہے جو ان پر
                         گھبرا کے نہ یوں گریز پا ہو
                         پیمائش میری ختم ہو جب
                         اپنا بھی کوئی عضو ناپو
				</verse>
			</blockquote>
               <p>(”مقابلۂ حسن“ )</p>
			<p>مندرجہ بالا نظم کے راست طرزِاظہار سے قطع نظراسی مجموعے کی چند دوسری نظموں مثلاً ”شہر والوسنو! “، ”لوری“، ”ساحل کی ایک شام“ اور ”۲۳مارچ ۱۹۷۳ ئ“ ایسی نظمیں ہیں جن میں شاعرہ نے اپنے وجود کو اردگرد بکھرے آشوب کی معیت میں دریافت کرنے کی سعی کی ہے اور بیانیہ سازی کے عمل کو کسی مخصوص نظریے کے پرچار سے محفوظ رکھا ہے۔ اسی طرح اُن کے تیسرے شعری مجموعے دھوپ کی مختلف نظموں مثلاً ”دھوپ“، ”پتھرکی زبان۔ ۲“، ”اکیلا کمرہ“ اور ”۲۳مارچ۱۹۷۴ئ“ ایسی نظمیں ہیں جن میں راست بیانیے کے ساتھ مختلف حسی تجربات کی کارفرمائی ان نظموں کو اکہریت اور سپاٹ پن سے محفوظ رکھتی ہے۔ عصری حسیت کے سیاق میں اُن کی طویل نظم ”کیا تم پورا چاند نہ دیکھو گے؟“ کا مطالعہ اس لیے اہم ہے کہ اس نظم میں مذکورہ عہد کو ایسے انفرادی زاویۂ نظر سے دیکھنے کی کوشش کی گئی ہے کہ فہم اور محسوسات کی آمیزش ایک نیا منظر نامہ ترتیب دیتی ہے۔ عصری سیاق میںاس نظم کومارشل لا کے دوران پیش آنے والے مختلف واقعات سے منسوب کرنا نظم کے متن کو انتہائی محدود تناظر میں پیش کرتا ہے؛لیکن کسی فریم آف ریفرنس کے بغیر متن کی خود مکتفی نظم کو جدید ہی نہیں بلکہ مابعد جدید عہد کی حسیت سے بھی منسوب کر دیتی ہے۔ اس نظم میں ایسے ٹکڑے باآسانی تلاش کیے جاسکتے ہیں جن میں شاعرہ نے فہم اور متخیلہ کی آمیزش سے ایسی نئی علامتیں اور امیجز وضع کیے ہیں جو اُن کے شعری سفر کی پختگی پر دال ہیں چند مثالیں ملاحظہ ہوں:</p>
			<blockquote>
				<verse>
                         اور چیتھڑے تو یہ اب بھی ہیں
                         کرسیوں سے بندھے ہوئے
                         ہر صبح کوئی پراسرار ہاتھ دیوار سے اُگتا ہے
                         ان سے ان کی کرسیاں چمکا کر
                         انھیںپھر واپس باندھ دیتا ہے
                         کہ یہ دن بھر سرسراتے اور پھنکارتے رہیں
                         عین تمھارے چہروں پر
                         ان کے میلے اور مہین وجود
                         مکاری سے تمھارے سوکھے حلق میں گھس جاتے ہیں
                         تمھارا دم گھونٹنے کے لیے
                         سرسراہٹ…سرسراہٹ
                    </verse>
                    <verse>
                         کیا تم نے کبھی خوف کی شکل دیکھی ہے؟
                         …شاید کسی نے بھی کبھی نہیںدیکھی
                         اس کا چہرہ سفید پٹیوں سے ڈھکا ہوتا ہے
                         اور ہاتھوں میں انجان حکم نامے ہوتے ہیں
                         جن کی تعمیل…
                         بھیانک خواب کی مانند
                         بے جوڑ اور مبہم ہے
                    </verse>
                    <verse>
                         یہ ان سے پوچھو
                         کہ جنھوں نے بنجر برسوں کا ایک پل گذارا ہے
                         ایک پورے دور کے سوکھے تھنوں کو نچوڑتے نچوڑتے
                         ہمارے ناخن تک اُکھڑ گئے ہیں
				</verse>
			</blockquote>
               <p>(”کیا تم پورا چاند نہ دیکھو گے ؟“ )</p>
			<p>نظم کے مندرجہ بالا حصے شاعرہ کے اُن تجربات کا جوہر ہیں جنھیں سوچ کی کٹھالی میں پگھلانے کے ساتھ ساتھ احساس کی آنچ پر بھی پکایا گیا ہے۔ مختلف حسیات کی آمیزش سے امیجز کو انتہائی چابکدستی سے قاری کے سامنے پیش کیا گیا ہے، مزید برآں یہ کہ راست طرزِ اظہار سے گریز نے شعری تجربے کو ٹھوس اورجامد نہیں رہنے دیا بلکہ ایک سیال حالت <annotation lang="en">(state of flux)</annotation> میں رکھا ہے۔ لیکن نظم میں جہاں کہیں بھی نظریہ، فن پر غالب آتا محسوس ہواہے وہاں شاعرہ کا پُرانا رنگ بھی لَو دینے لگاہے۔ فہمیدہ کے اگلے مجموعے ہمرکابکی نظمیں اُن کی جلا وطنی کے زمانے کی ہیں۔ بیشتر نظموں میں شاعرہ نے بذریعہ تخلیقی عمل اپنی ذات کے تہ نشین منطقوں کو دریافت کرنے کی بجائے ایک ایسی آئیڈیالوجی کا پرچار کیا ہے، جسے وہ اپنی ہی نہیں بلکہ دوسروں کی بھی راہِ نجات کا ذریعہ سمجھتی ہیں۔ نشان خاطر رہے کہ اس مجموعے کی نظموں میں تانیثی فکر کی جگہ مارکسی فکر کا بیانیہ ایک غالب رجحان کے طور پر اپنا ادراک کراتا ہے اور اکثر مقامات پر فیضؔ صاحب کے اسلوب کی چھاپ صاف دکھائی دیتی ہے اس مجموعے کی نظموں میں ’’اے ارضِ وطن“، ”کوتوال بیٹھا ہے“، ”آدمی کی زندگی“، ”روبرو“، ”ایک منظر“، ”خانہ تلاشی“ اور ”قتلِ سحر“ اہم نظمیں ہیں۔ فہمیدہ کے آخری شعری مجموعے آدمی کی زندگی میں ”مضمحل ہوگئے قویٰ غالب“ کے مصداق نسبتاً ٹھہراؤ کی کیفیت ملتی ہے۔ قدرے طویل نظم ”زوجین“ کے مختلف حصوں میںایک برق رفتار گلوبلائز ڈمعاشرے میں فرد اور زندگی کے درمیان در آنے والے فاصلوں کا بیانیہ ملتا ہے۔ اس مجموعے کی چند نظمیں ایک کارپوریٹ معاشرے میںزندہ اُس حساس فرد کے آشوب کو بھی نشان زد کرتی ہیں جو اس بات کا گہرا شعور رکھتا ہے کہ ہر طرف پھیلے بازاروں میں داخلی خوشی کے علاوہ ہر چیز دستیاب ہو سکتی ہے۔ ایک نظم کے چند مصرعے دیکھیے:</p>
			<blockquote>
				<verse>
                         گھر تھا یہاں
                         رہتے تھے جن میں کچھ مکیں
                         اک پیڑ تھا اس جا کھڑا
                         جھولا پڑا تھا ڈال پر
                    </verse>
                    <verse>
                         اک دوست رہتا تھا یہاں
                         کیوں مٹ گئے سارے نشاں؟
                         اب تو فقط ہر موڑ پر، ہر گام پر
                         بازار ہے، بازار ہے بازار ہے
				</verse>
			</blockquote>
               <p>(”اس شہر میں“ )</p>
			<p>نصیر احمد ناصر کا شمار معاصر اردو نظم کے اُن شاعروں میں ہوتا ہے جن کا تخلیقی سفر اَسی کی دہائی سے اب تک جاری و ساری ہے آزاد نظم کے تین مجموعوں کے علاوہ اُن کا ایک نثری نظموں کا مجموعہ بھی حال ہی میں شائع ہوا ہے۔ نصیر کی نظم نگاری کے منظر نامے میں فطری علامتوں کے ساتھ ساتھ رومانیت کی رو بھی ایک وسیع تناظرمیںاپناادراک کراتی ہے۔ خصوصاً اُن کے ابتدائی شعری مجموعے پانی میں گم خواب کی نظموں پر رومانیت کی گہری چھاپ ایک مخصوص زاویۂ نظر کی عکاسی کرتی ہے؛ کہیں کہیں اپنے ارد گرد بپا آشوب سے وابستگی کا عمل بھی راست طرزِ اظہار کے ذریعے ادراک کراتا ہے۔ مثلاً ایک نظم کا درج ذیل ٹکڑا ملاحظہ فرمائیے:</p>
			<blockquote>
				<verse>
     			    	شہر بھر میں
                         فائرنگ، زخمی، دھماکے، سائرن
                         شعلے
                         دُھویں کے آبنوسی دائرے
                         جلتے تناظر
                         آگ میں لپٹی کتابیں
                         لائبریری کی عمارت
                         میوزیم
                         تصویر کی آنکھوں میں آنسو
                         سلسلہ در سلسلہ سہمی ہوئی
                         اطراف میں
                         اعضا بُریدہ زندگی،
                         سرگشتگی افکار کی، غارت گری الفاظ کی
                         تازہ لہو تاریخ کے اوراق پر… …
				</verse>
			</blockquote>
               <p>(”دُھند کے پار“ )</p>
			<p>مندرجہ بالا مصرعوں میں بیان کیا گیا شعری تجربہ مختلف تلازمات کے ذریعے اپنے ارد گرد کھیلے جانے والے آگ اور خون کے کھیل کی منظر کشی تو کر رہا ہے؛ لیکن متن کی داخلی سطح پر مختلف علائم اور استعارات کے ذریعے کوئی ایسا معنوی نظام تشکیل نہیں دے رہا جسے ایک وسیع تر تناظر میں پرکھا جا سکے۔ البتہ نصیرکے بعد میں آنے والے دونوں مجموعوں میں استعارہ سازی کا عمل پہلے مجموعے کی نسبت کہیں بہتر انداز میں اُبھر کے سامنے آتا ہے۔ شاعر کے ذہنی ارتقا کو مدِ نظر رکھتے ہوئے زمانی اعتبار سے اُن کے دوسرے شعری مجموعیعرابچی سو گیا ہیکی ایک نظم کے چندمصرعے ملاحظہ ہوں:</p>
			<blockquote>
				<verse>
                         ہوا پتوں کا رستہ دیکھتی ہے
                         بے شجر سڑکوں پہ پولی تھین کے خالی لفافے سرسراتے ہیں
                         خود اپنے موسموں کا خون پی کر
                         لوگ جرثوموں کی صورت پل رہے ہیں
                         تابکاری کے الاؤ جل رہے ہیں
                         بدنُمائی کے دھویں سے
                         پھول کالے، تتلیوں کے پر سلیٹی ہو چکے ہیں
                         خواب کا چہرہ
                         دباؤ سے بگڑ کر ٹوٹ جائے گا
                         نمی کو راستہ دو!
                         درد کے بادل برسنے دو!
                         زمیں پر آسماں کا دُکھ اُترنے دو! !				
				</verse>
			</blockquote>
               <p>(”ویپ ہولز <annotation lang="en">Weep Holes</annotation>“)</p>
			<p>اسی طرح اُن کے تیسرے شعری مجموعیملبے سے ملی چیزیںکی مختلف نظموں مثلاً ”ڈسٹ بن سے جھانکتی موت“، ”ان فوکس“، ”آزوقہ“، ”گدھے پہ سواری کا اپنا مزا ہے“، ”میں اندھیرے میں اُگی مشروم ہوں“، ”الغیاث“ اور ”اناپ“ میں اپنے عہد کی حسیت سے انسلاک کا عمل حسی اور ادراکی ہر دو سطح پر اپنا ادراک کراتا ہے۔ مذکورہ مجموعے میں شاعر کے ہاں ایسے تازہ امیجز اور تمثالیں کافی تعداد میں موجود ہیں جو اُن کی نظموں کی شعریات کو موضوعاتی اور اسلوبیاتی سطح پر پہلے دونوں مجموعوں کی نسبت زیادہ اہمیت کا حامل بناتی ہیں۔ مابعد جدید حسیت کے تناظر میں اُن کی نثری نظموں کے واحد مجموعے تیسرے قدم کا خمیازہ کا مطالعہ اس اعتبار سے اہم ہے کہ عروضی جکڑ بندیوں سے آزادی کے بعد شاعر کی قوتِ متخیلہ نے اپنے ارد گرد بکھرے آشوب کو تازہ امیجزاور تمثالوں کے ذریعے ایک نئے شعری قالب میں ڈھالا ہے۔ اس مجموعے کی نظموں میں ”نئے گوتم کا اُپدیش“، ”اگر مجھے مرنا پڑا“، ”کتابوں میں زندگی تلاش کرنا بے سود ہے“، ”غتربود“، اور ”سمندر کو ڈوبنے سے بچا لیا گیا“ اپنے عصری سیاق میں بہت اہم ہیں۔ ایک نظم کے چند مصرعے دیکھیے:</p>
			<blockquote>
				<verse>
                         کتابوں کے صفحات میں
                         تہذیبیں عروج و زوال سے ہمکنار ہوتی رہتی ہیں
                         اور متن سے باہر حاشیوں میں
                         ایک نیا ورلڈ آرڈر جنم لیتا ہے
                         اور کسی بحث اور اندراج کے بغیر
                         اقوامِ عالم ایک نئے یک نقاطی ایجنڈے پر متفق ہو جاتی ہیں
                         جس کے تحت
                         بُلٹ پروف جیکٹس
                         اور اندھیرے میں دیکھنے والے گاگلز پہنے ہوئے میرینز
                         دہشت گردوں کا پیچھا کرتے ہوئے
                         خواب گاہوں، اسکولوں،
                         مسجدوں، لائبریریوں اور عجائب خانوں میں گھس جاتے ہیں
                         اور جب ہزاروں لاکھوں روحیں جسموں سمیت پامال ہو جاتی ہیں
                         تو امن افواج
                         قیمتی انسانی جانوں کو بچانے کے لیے
                         مفت غذائی پیکٹس، پانی اور دودھ کی بوتلیں
                         اور اپنی طبع کی ہوئی کتابیں تقسیم کرتی ہیں
                         تاکہ کیمپوں میں خوراک اور تعلیم کی قلت نہ ہو
                         اور قاتل ملکوں کی معیشت اور ثقافت قائم رہے
				</verse>
			</blockquote>
               <p>(”کتابوں میں زندگی تلاش کرنا بے سود ہے“ )</p>
			<p>علی محمد فرشی کا شمار معاصر اردو نظم کے اُن اہم ناموں میں ہوتا ہے جن کی نظم معاصر اردو نظم کے دھارے میں امتیازی حیثیت رکھتی ہے۔ اُن کی نظموں کے تین مجموعے تیز ہوا میں جنگل مجھے بلاتا ہے، علینہ اورغاشیہ اس اعتبار سے اہم ہیں کہ تینوں مجموعوں کا بالترتیب مطالعہ نظم نگار کے ذہنی اور فکری ارتقا پر دال ہے۔ اکثر نظم نگاروںکی نظم نگاری کی بابت یہ دیکھنے میں آیاہے کہ ابتدائی شعری مجموعوں کے بعد اُن کی شعری اور فکری صلاحیتوں پر کہولت کے آثار نمایاں ہونے شروع ہو جاتے ہیں۔ لیکن فرشی کے ہاں یہ صورتِ حال اس اعتبار سے خوش آئند ہے کہ اُن کے آخری دونوں مجموعوں کی نظمیں فنی اور فکری اعتبار سے پہلی نظموں کے مقابلے میں کہیں زیادہ تخلیقی وفور کی حامل ہیں۔ مزید برآں یہ کہ فرشی کی نظم اُس مابعدجدید شعری حسیت سے برابر سروکار رکھتی ہے جو نوبنو معاصر صورتِ حال کی بیان کنندہ ہے۔ فرشی کی نظم ”علینہ“ جو اُردو کی طویل نظم نگاری کی روایت میں ایک اہم سنگِ میل کی حیثیت رکھتی ہے، اپنے مخصوص تانیثی اور رومانوی تناظر کے ساتھ ساتھ اُن سامراجی تدبیروں کو بھی طشت ازبام کر تی ہے؛ جن کا واحدمقصد تیسری دنیا کے وسائل پر اجارہ ہے۔ جدید شاعری میں راشد نے جس ’نئے آدمی‘ کا تصور پیش کیا تھا اُس نئے آدمی کے ہاں اُن خوابوں اور آدرشوں کو بنیادی حیثیت حاصل تھی جن کے جلو میں وہ زندگی اور کائنات کو ایک نئے تناظر میں دیکھ رہا تھا۔ اُس ’نئے آدمی‘ کی تقدیر مافوق الفطرت عناصر اور غیبی قوتوں کی پروردہ نہیں تھی بلکہ اُس کی اصل قوتِ حیات وہ ایقانِ ذات تھا جس کے آگے کائنات کی تمام قوتیں ہیچ معلوم ہوتی تھیں۔ مابعد جدید عہد میں فرشی نے اسی ’نئے آدمی‘ کو سامراجی قوتوں کے تخلیق کردہ کلامیوں کے ہاتھوں مضمحل اور شکست خوردہ دکھایا ہے۔ مقتدر قوتوں نے عالمی صارفی معاشرے کی تشکیل کے بعد علم اور ترقی کو بطورِ طاقت اس طرح استعمال کیا ہے؛ کہ تمام تر مزاحمت کے باوجود انسان اپنی ذات کے بنیادی جوہر سے محروم ہوتا چلا گیا ہے۔ مابعد جدید عہد میں ’نئے آدمی‘ کے خواب کسی نئی صبح کی بشارت نہیں دے رہے بلکہ اردگرد بکھری مصنوعی روشنیوں کی چکا چوند اُسے حقیقی بصارت سے ہی محروم کر رہی ہے۔ نظم ”علینہ“ کے چند ٹکڑے دیکھیے:</p>
			<blockquote>
				<verse>
                         علینہ!
                         نئے آدمی کے مقدر کا نقشہ بناتے ہوئے
                         مغربی ساحروں نے
                         تری فائلوں سے چرائے ہوئے راز کو
                         کس قدر ایٹمی زندگی کے تصور میں شامل کیا تھا
                         فقط ہیرو شیما کی مٹی کو معلوم ہے۔
                         علینہ!
                         غار سے نکلیں
                         کوئی رستہ بنائیں
                         اس گھنی، گاڑھی، سیاہی سے نکلنے کا
                         اندھیرے، اندھے، زہریلے دھوئیں میں
                         کاربن ہوتی ہوئی عمریں کہاں ہیرا بنیں گی
                         کسی نیکلس، انگوٹھی اور جھمکے میں
                         چمک اٹھنا، کہاں دل کا مقدر ہے
                         ہمارے کوئلہ ہوتے دنوں کا غم
                         ہمالہ نے کہاں رونا ہے
                         کس تاریخ کا چہرہ بھگونا ہے۔				
				</verse>
			</blockquote>
               <p>(”علینہ“ )</p>
			<p>مندرجہ بالا نظم کا دوسرا ٹکڑا دیکھیے جس میں اپنی ذات کی گپھا میں سے باہر نکلنے کی خواہش نظم کے متکلم کواپنے ارد گرد بکھرے مظاہر کو ایک نئے زاویۂ نظر سے دیکھنے پر آمادہ کرتی ہے۔ متکلم کانظم کے مرکزی کردار ’علینہ‘ سے مخاطب ہوکر اُس کی معاونت چاہنا فرد کی بے بضاعتی اور بے بسی پر دال ہے۔ معاصر عہد میں ہر انسان اپنی ذات کے آشوب سے باہر نکلنے کے لیے ایسے واہموں اور سرابوں کی انگلی تھامے رکھنا چاہتا ہے جو التباس ہونے کے باوجود اُس کی داخلی تنہائی کے لیے تشفی کا باعث بنتے ہیں۔ ایک صارفی معاشرے میں زندگی کو اُس کی حقیقی قدروں کے تحت جینے کی بجائے میڈیا اور مخصوص مقتدرہ کے وضع کردہ کلامیوں کے تابع کرنا انسانی وجود کو اُس کے جوہر سے محروم کرنے کے مترادف ہے۔ ایسے میں تخلیقی عمل کے ذریعے ذہن کے کسی تاریک گوشے میں خلق کردہ کسی روشن وجود کی معیت میں ؛رائیگاں جاتی عمرِ رواں کو فنا کے اندھیروںسے باہر نکالنے کی خواہش، نظم نگارکے گہرے فکری شعوراور داخلی کرب کی صورت گری کر رہی ہے۔ نظم میں ”گھنی، گاڑھی، سیاہی، اندھے، اندھیرے، زہریلے دھوئیں“ جیسی لفظیات کا استعمال اُس مسموم عصری فضاکی طرف براہِ راست اشارہ کر رہا ہے جو مسلسل کارپوریٹ کلچر کے نشانے پر ہے۔ ’کاربن ہوتی عمروں‘ اور ’کوئلہ ہوتے دنوں‘ کے مدِمقابل ’ہیرے، نیکلس، انگوٹھی اور جھمکے‘ جیسے تلازمات ایک مادی معاشرے میںپروان چڑھنے والی اخلاقی قدروں کی اساس کو نشان زد کر رہے ہیں۔</p>
			<p>علی محمد فرشی کا آخری شعری مجموعہ غاشیہ کے نام سے ۲۰۱۴ء میں منظرِ عام پر آیا ہے، اس لیے اس مجموعے کی بہت سی نظموں میں معاصرصورتِ حال کا بیانیہ نظم نگار کے انفرادی اسلوب کی بدولت ایک نئے تناظر میں متشکل ہواہے۔ مختلف نظمیں مثلاً ”غاشیہ“، ”گے بی“، ”سیلاب“، ”ہم زاد“، ”ریت“، ”دہانہ“، ”بندریا“ اور ”مشینہ“ عالمی صارفی معاشرے میں پروان چڑھتی اقدار اور سامراج کے توسیع پسندانہ عزائم کی تکمیل کے لیے کھیلے جانے والے آگ اور خون کے کھیل کو ایک نئی احساساتی سطح سے نشان زد کرتی ہیں۔ جدید تر سائنسی ترقی نے جس طرح انسانی سوچ کے دھارے کو تبدیل کیا ہے اُسی طرح صدیوں سے رائج تصورات پر بھی کاری ضرب لگائی ہے۔ مشینی اور میکانکی تہذیب نے انسان کے وجودی اور داخلی بحران کو پیشِ نظررکھتے ہوئے اُس مقتدرہ پر سوالیہ نشان لگایا تھا جو انسان کے دکھوں کا درماں کرنے میں ناکام ہو گئی تھی لیکن مابعد جدید عہد میںکارپوریٹ کلچر کی پروردہ اقدارنے خودانسان کے وجود کی فطری ماہیت پرسوالیہ نشان لگا دیے ہیں۔ فرشی کی نظم ”گے بی“ کی چند سطریں ملاحظہ ہوںجس میں موجود بیانیہ سادہ ہونے کے باوجود عالمگیریت اور صارفیت کے امتزاج سے جنم لینے والی اُس پیچیدہ صورتِ حال کی عکاسی کر رہاہے، جس نے تخلیقی عمل کو بھی کمو ڈیٹی کا درجہ دے دیا ہے۔</p>
			<blockquote>
				<verse>
                         زندگی متھ نہیں
                         جو پرانے معانی کی
                         میّا سے لپٹی رہے
                    </verse>
                    <verse>
                         جیسے بے بی کی تصویر کے
                         کیپشن میں بتایا گیا ہے
                         اسے اپنی ’ما+ما‘ نے
                         اک اور لڑکی کے ایگ سے لیا
                         تین ملین میں سودا ہوا
                    </verse>
                    <verse>
                         باپ اس کا بلڈی بہت لالچی تھا
                         مگر، خوب رُو، نوجواں، مشرقی
                         کالی آنکھوں کے اعجاز نے
                         دام دُگنا کیا
				</verse>
			</blockquote>
               <p>(”زندگی متھ نہیں“ )</p>
			<p>مندرجہ بالا مصرعے محض فکری ہی نہیں بلکہ نحوی سطح پر بھی عالمگیریت کے اُس مخصوص تصور کو نشان زد کر رہے ہیں جس کا مقصد مختلف زبانوں، ثقافتوں اور کلچرز کو مدغم کر کے ایسے مشترکہ کلچر کی تشکیل ہے، جسے اپنے صارفی اور تجارتی مقاصد کے لیے استعمال کیا جا سکے۔ اوپر درج مصرعوں میں ’متھ، بے بی، کیپشن، ماما، ایگ، ملین اور بلڈی‘ جیسے الفاظ زبانوں اور معاشروں پر مرتب ہونے والے اُن گلوبل اثرات کا زائیدہ ہیں جن کا مقصد ایک مخصوص کارپوریٹ طبقے کے اجارے کی راہ ہموار کرنا ہے۔ ڈاکٹر ناصر عباس نیر کے بقول:</p>
			<blockquote>
				<p>گلوبلائزیشن اولاً جسے ثقافتی یکسانیت کہتے ہیں، وہ آگے چل کر ثقافتی ولسانی اجارہ داری میں بدل جاتی ہے۔ ایک زبان اور ثقافت، دوسری زبانوں کو بے دخل اور مسخ کرنا شروع کر دیتی ہے، تاکہ اپنے غلبے کو ممکن بنا سکے۔</p>
			</blockquote>
			<p>”ہم زاد“ اور ”ریت“ میں جہاں مختلف تمثالوں کی مدد سے تیل کے کنوؤں کی بوُ پر بیدار ہونے والی سہ چشمی عفریت کا بیانیہ ملتا ہے، وہیں زیتون کے اُن باغوں کے مدھم نقش بھی نظر آتے ہیں جو سامراجی مقاصد کی تکمیل کے لیے آگ میں جھونک دیے گئے۔ ”دہانہ“ اور ”مشینہ“ بھی صارفی کلچر اور عالمگیریت کے تناظر میں پروان چڑھنے والی کھوکھلی قدروں کا نوحہ ہیں، خصوصاً نظم ”دہانہ“ میں مختلف اساطیر کی آمیزش سے تشکیل پانے والے متن میںبھی ’کیڑوں کا رزق‘ کھانے والا ’دیو‘ اُس مخصوص مقتدرہ کی علامت کے طور پر اُبھرتا ہے جس کا واحدمقصد کمزوروں کا استحصال اور اپنے مقاصد کی تکمیل ہے۔ چند نظموںکے ٹکڑے دیکھیے:</p>
			<blockquote>
				<verse>
                         اترتے ہی چلے جاتے ہو دوزخ میں
                         کنویں سے تیل پانی کی ضرورت تھی
                         مگر تم نے چڑیلیں آگ کی اس سے نکالیں
                         اور مرے زیتون کے باغات منٹوں میں جلا ڈالے
                    </verse>
			</blockquote>
               <p>(”ہم زاد“ )</p>
			<blockquote>
				<verse>
                         لگا تار دیوار تعمیر کرتا رہوں
                         مسلسل کوئی دوسری سمت سے چاٹتا جا رہا ہے
                         لگاتار کوہِ ندا کی طرف
                         لوگ دیوارکو پھاند کر جارہے ہیں
                         کہ جیسے وہاں اُن کی کھوئی ہوئی
                         زندگی مِل رہی ہو				
				</verse>
			</blockquote>
               <p>(”دہانہ“ )</p>
			<p>فرشی کی نظم میں اساطیر کی بات چلی تو اُن کی نظم میں آرکی ٹائپس کی کارفرمائی سے متعلق ڈاکٹر ناصر عباس نیر ہی کی یہ رائے ملاحظہ فرمائیے جو اُن کی نظم کی اساطیری اور آرکی ٹائپل جہات کو عصری حسیت کے تناظر میں ایک نیا سیاق مہیا کررہی ہے:</p>
			<blockquote>
				<p>شاعر آرکی ٹائپ کے ذریعے بنیادی انسانی صورتِ حال تک پہنچتا ہے؛ دانشِ قدیم اس کے جوہر، اس کے علامتی مظاہر تک رسائی حاصل کرتا ہے، پھر اس کی روشنی میںزمانے، عصراور تاریخ کی سمت دکھائی دینے لگتی ہے۔ وہ دانشِ قدیم کو حکم نہیں بناتا، فقط اس کی علامتوں کے ناخن سے عصر کی پیچیدہ گرہیں کھولتا اور زمانے کو دکھاتا ہے۔</p>
			</blockquote>
			<p>ابرار احمد کا شمار معاصر اردو نظم کے اُن اہم شاعروں میں ہوتا ہے جنھوں نے اپنے قلیل شعری سرمائے کے باوجود اس صنفِ سخن میں اپنا اعتبار قائم کیا ہے۔ اُن کی نظموں کا واحد مجموعہ آخری دن سے پہلے اگرچہ قدرے تاخیر سے نوّے کی دہائی میں منظرِ عام پر آیا لیکن اُن کے شعری سفر کا آغاز سترکی دہائی کے اواخرمیںہوتاہے جوابھی تک جاری و ساری ہے۔ کروچے نے اپنے مشہورِ زمانہ نظریۂ اظہاریت <annotation lang="en">(Expressionism)</annotation> میں فن کی جمالیاتی قدرکے حوالے سے ایک اہم بات کی تھی کہ کسی فن پارے کی تعینِ قدر میںمعاصر تاریخ اور فن کار کی شخصیت کے مطالعے سے زیادہ اہم یہ ہوتا ہے کہ فن کار نے جس چیز کا اظہار کیا ہے اس کے لیے اظہار کا کون سا پیرایہ اختیار کیا ہے۔ ابرار احمد کی نظم نگاری کی شعریات کو اگر اُن کے معاصر نظم نگاروں کے متوازی رکھ کر دیکھا جائے تو اُن کا یہی انفرادی طرزِ اظہار اُن کی نظموں کو دوسرے نظم نگاروں کی شعریات سے متمائز کرتا ہے۔ ابرار کی نظموںمیں خالص جمالیاتی قدریں فطرت کی مختلف علامتوں کے ساتھ مل کر ایک ایسا منظر نامہ تشکیل دیتی ہیں جس میں گذرے دنوں کی یادیں اورایک نیا اُجلا سماج دیکھنے کی آرزو؛شاعر کے انفرادی طرزِ احساس سے مملو ہوکر ایک نئے رنگ اور آہنگ میں سامنے آتی ہے۔ ابرار کے ہاں گھر واپسی یا <annotation lang="en">home coming</annotation> کی شدید آرزو مابعد جدید عہد میں جنم لینے والے اُس داخلی بحران کو نشان زد کرتی ہے جس نے مادی معاشرے میں سانس لیتے ہرحساس فرد کو ایک نوع کی <annotation lang="en">hybridity</annotation> یا دوغلے پن میں مبتلا کر دیا ہے۔ اجنبی دیاروں میں بہ امرِ مجبوری رہتے ہوئے اپنی مٹی کی بوباس ڈھونڈنے کا بے سود عمل انسانی ذات میں ان مٹ خلاؤں کوجنم دینے کا باعث بنتاہے، اور لوگ گھروں میں رہتے ہوئے بھی خود کو بے گھر تصور کرتے ہیں۔ ابرار کی بیشتر نظمیں بے گھری کے اس تجربے کو جس طرح اپنے ساختیے میں صورت پذیر کرتی ہیں معاصر نظم میں اُس کی مثال خال خال ہی ملتی ہے۔</p>
			<p>”مٹی تھی کس جگہ کی“، ”ہم کہ اک بھیس لیے پھرتے ہیں“، ”لوری سُنا“، ”مٹی سے ایک مکالمہ“، ”دن گذرتے رہے“، ”غیر آبادیوں میں ایک نظم“، ”قصباتی لڑکوں کا گیت“، ”نیندوں کے ملبے پر“، ”ہم بے وطن ہیں“ اور ”کچھ پتا نہیں چلتا“ ایسی نظمیں ہیں جن میں شاعر کے انفرادی طرزِ اظہار نے ایسی روح پھونکی ہے کہ موضوع کی جزوی مطابقت کے باوجود ہر نظم احساس کی ایک نئی سطح پر اپنا ادراک کراتی ہے۔ خود ساختہ یا جبری جلاوطنی کے نتیجے میں جنم لینے والا یہ تجربہ ایک ایسے <annotation lang="en">diaspora</annotation> کی صورت میں اپنا ادراک کراتا ہے کہ انسانی وجود کئی حصوں میں بٹا ہوا محسوس ہوتا ہے۔ مندرجہ بالا معروضات کے سیاق میںابرار کی مختلف نظموں میں سے چند ٹکڑے ملاحظہ ہوں جن میں احساس کا وفور، حسی اور ادراکی سطح پر اُساری گئی تازہ تمثالیں اور فطرت سے قریب تر علامتیں ایک نئی شعری حسیت کو جنم دے رہی ہیں:</p>
			<blockquote>
				<verse>
                         اور ہم…
                         دشت و صحرا میں
                         اونچے پہاڑوں کے دامن میں
                         کڑوے کسیلے زمانوں کی سیٹی بجاتی ہوا
                         اپنے سینے میں تھامے رہے
                         اجنبی آشنائی کی آہٹ میں محبوس
                         اپنی زمیں کے لیے
                         نم زدہ سانس بن کر رہے
                         دل گرفتہ رہے				
				</verse>
			</blockquote>
               <p>(”غیر آبادیوں میں ایک نظم“ )</p>
			<blockquote>
				<verse>
                         ہم آئیں گے بوجھل قدموں کے ساتھ
                         تیرے تاریک حجروں میں پھرنے کے لیے
                         تیرے سینے پر
                         اپنی اکتاہٹوں کے پھول بچھانے
                         سرپھری ہوا کے ساتھ تیرے خالی چوباروں میں پھرنے کے لیے
                         تیرے صحنوں سے اُٹھتے دھویں کو
                         اپنی آنکھوں میں بھرنے
                         تیرے اُجلے بچوں کی میلی آستینوں سے
                         اپنے آنسو پونچھنے
                         تیری کائی زدہ دیواروں سے لپٹ جانے کے لیے
                         ہم آئیں گے				
				</verse>
			</blockquote>
               <p>(”قصباتی لڑکوں کا گیت“ )</p>
			<p>معاصر اردو نظم میں رفیق سندیلوی کا نام بھی اہمیت کا حامل ہے۔ اُن کی نظموں کا اسلوب اپنی لفظیات اور امیجزکے اعتبار سے ایک نئی نوع کی تازہ کاری سے مرصع ہے۔ رفیق کے ہاں قدیم اساطیر، قصص وروایات اور مذہبی حکایات کو زمانۂ حال کے تناظر میں ڈھالتے ہوئے اُس عصری شعور کی صورت گری کی گئی ہے جو مابعد جدیدعہد کی حسیت کو ایک علاحدہ سیاق میں پیش کرتاہے۔ گو بعض جگہوں پر اُن کی نظموں کے مصرعے بہت زیادہ گھڑے ہوئے اور بھاری بھر کم لفظیات سے بوجھل ہونے کا تاثر دیتے ہیں لیکن بحیثیتِ مجموعی ایسے امیجزکی بھی فراوانی نظر آتی ہے جو قاری کو شاعر کی فکری بالیدگی تک رسائی کے لیے نیا تناظر مہیا کرتے ہیں۔ اُن کی نظموں کے واحد مجموعے غار میں بیٹھا شخص کا مجموعی مزاج اپنے عنوان کی طرح سماجی، ثقافتی اور عصری تناظر میں لمحۂ حال کو ماضی کی تہذیبی روایت سے آمیز کررہا ہے۔ ایک نظم کے چند مصرعے ملاحظہ ہوں جن میں موجود متکلم اپنی ہی ذات کے منطقے میں چھپے دوسرے کردار سے ہم کلام ہو کرزماں اور لازماں کے بیچ موجود اُس دھندلی سی لکیر کا ادراک کررہاہے ؛جو مابعد جدیدعہد کے ہر حساس انسان کی ذات میں وقوع پذیر ہونے والی داخلی شکست و ریخت کی غمازہے۔ خود اپنی ذات کی موجودہ ماہیت پر سوال قائم کرناایک مادی معاشرے میں وجود کی لایعنیت کا اعلامیہ ہی نہیں ہے بلکہ ازل اور ابد کے درمیانی پُل پر کھڑے ہوکر اپنے اصل کی بازیافت کی خواہش بھی ہے:</p>
			<blockquote>
				<verse>
                         کہو کون ہو تم
                         ازل سے کھڑے ہو
                         نگاہوں میں حیرت کے خیمے لگائے
                         اُفق کے گھنے پانیوں کی طرف
                         اپنا چہرہ اُٹھائے
                         کہوکون ہو تم، بتاؤ بتاؤ
                         کہیں تم طلسمِ سماعت سے ناآشنا تو نہیں ہو
                         کہیں تم وہ در تو نہیں ہو
                         جو صدیوں کی دستک سے کھلتا نہیں ہے
                         یا قدیمی شکستہ سی محراب ہو
                         جس میں کوئی چراغِ رفاقت بھی جلتا نہیں ہے				
				</verse>
			</blockquote>
               <p>(”کہیں تم ابد تو نہیں ہو! “ )</p>
			<p>اگر بنظرِغائر رفیق سندیلوی کی نظم نگاری کا جائزہ لیا جائے تو اکثر نظموں میں موجود متکلم کا اپنے وجود کے منطقے میں چھپی کسی دوسری ذات کے مدِ مقابل ہونا ؛مذکورہ عہد کی حسیت میں فرد کی ذات کے کئی حصوں میں منقسم ہونے کو نشان زد کرتا ہے۔ موجودگی اور غیاب، فوق اورمافوق، اثبات اور انکار، فہم اور نافہم کی سیال حالتوں کے نتیجے میں جنم لینے والی ثنویت متکلم کی شعری تشکیل کو ایک <annotation lang="en">state of flux</annotation> میں رکھتی ہے؛ لہٰذا غار میں بیٹھا شخص ہمیں بیک وقت کئی زمانوں میں اپنی موجودگی کا احساس دلاتا ہے۔ وقت کی جبریت کا گہرا شعور شاعر کو داخلی سطح پراتنا مجتمع ضرور رکھتا ہے کہ وہ کسی معاندانہ جذبے کے زیرِاثر بھی منفیت اور لایعنیت کی اُس رو سے محفوظ رہتاہے، جو ساٹھ کی دہائی کے بعدجدید اردو نظم میں اُبھر کر سامنے آئی تھی۔ یہی وجہ ہے کہ ان نظموں میں ہمیں انحراف کی بجائے انجذاب اور نفی کی بجائے اثبات کی روش زیادہ محسوس ہوتی ہے۔ ایک نظم کے چند مصرعے دیکھیے:</p>
			<blockquote>
				<verse>
                         کیا بتاؤں
                         وقت نے جب تختۂ آہن پہ رکھ کر
                         تیز رو آرا چلایا تھا
                         ہمیں ٹکڑوں میں کاٹا تھا
                         اُسی دن سے بُرادہ اُڑ رہا ہے
                         پیڑ کے سوکھے تنے سے
                         چھت کی کڑیوں سے
                         کتابوں اور خوابوں سے
                         بُرادہ اُڑ رہا ہے
                         میرا حاضرمیرے غائب سے جدا ہے! !				
				</verse>
			</blockquote>
               <p>(”بُرادہ اُڑ رہا ہے“ )</p>
			<p>ڈاکٹر ضیاء الحسن کے شعری سفر کا آغاز گو اَسی کی دہائی میں ہوتا ہے لیکن انھوں نے غزل کے پہلے مجموعے بارِ مسلسل کے بعد نظم کواپنا ذریعۂ اظہار بنایا۔ اُن کی نظموں کا مجموعہ آدھی بھوک اور پوری گالیاں ۲۰۰۶ء میں منظرِ عام پر آیا۔ اس مجموعے کی بیشتر نظمیں معاشرتی اور سماجی سطح پر ایسے معتوب کرداروں کی قدم قدم پر سسکتی عزتِ نفس کا نوحہ ہیں، جن کی زندگیاں ایک کارپوریٹ معاشرے میں بھٹی کے ایندھن سے زیادہ حیثیت نہیںرکھتیں۔ اس مجموعے کے پہلے حصے ”عبدالکریم نامہ“ میں شامل دس مختلف نظمیں علاحدہ ہونے کے باوجود ایک مرکز سے جُڑی اورباہم مربوط نظر آتی ہیں۔ گو اُردو میں کرداری نظم نگاری کی روایت نئی نہیں ہے لیکن ان نظموں کی خاص بات یہ ہے کہ یہاں دو کرداروں ’عبدالکریم‘ اور ’کنیز فاطمہ‘ کے ذریعے اُن لاکھوں کروڑوں معتوب کرداروں کو زبان دینے کی کوشش کی گئی ہے جو صدیوں سے سماجی اور معاشی استحصال کا نشانہ بن رہے ہیں۔ اِن نظموں میں معتوب کرداروں کا حاکمِ وقت سے براہِ راست مکالمہ گو ترقی پسند نظم کی شعریات کے اثرات کو نشان زد کرتا ہے ؛لیکن نظم نگار کے ذاتی اسلوب، داخلی آہنگ اور انفرادی طرزِ احساس کی بدولت یہ نظمیں کسی مخصوص نظریے اور آدرش سے اپنا دامن بچائے رکھتی ہیں۔ ایک نظم کے چند مصرعے دیکھیے:</p>
			<blockquote>
				<verse>
                         جب تک آپ کی مجھ پر نظر پڑے گی
                         میں کتنے بچے دفنا چکا ہوں گا
                         میرے ہل کو زنگ لگنے سے پہلے
                         اگر آپ کسی فیصلے پر نہ پہنچے
                         تومیں اپنے بچوں کو
                         گندم کا بیج تک کھلا چکا ہوں گا
                         میرے کھیتوں میں بھوک اُگے گی
                         لیکن گندم کو درآمد بھی کیا جاسکتا ہے
                         کیا میری بھوک کو برآمد نہیں کیا جا سکتا؟؟؟				
				</verse>
			</blockquote>
               <p>(”عبدالکریم کو بھوک بھی لگتی ہے“ )</p>
			<p>آدھی بھوک اور پوری گالیاںکے دوسرے حصے ”وجود“ میں شامل بیشترنظمیں، ماقبل نظموں سے علاحدہ سیاق میں اپنا ادراک کراتی ہیں۔ اس حصے کی نظموں کی قراءت کے بعد قاری اُس مخصوص عصری جبر کو زیادہ شدت سے محسوس کرتا ہے، جس نے کارپوریٹ معاشرے میں موجود ہر چیز کو ایک کمو ڈیٹی <annotation lang="en">(commodity)</annotation> میں تبدیل کر دیا ہے۔ مابعد جدید عہد میںجمالیاتی اور ثقافتی مظاہر کو <annotation lang="en">exploit</annotation> کر کے جس طرح اپنے مخصوص مقاصد کے لیے استعمال کرنے کی کوشش کی گئی ہے اُس نے معاشرے کے ہرحساس فرد کو ذہنی خلفشار اور داخلی بے چینی میں مبتلا کر دیا ہے۔ سماجی، فطری اور تخلیقی سطح پر نت نئے کلامیوں کی اجارہ داری نے فرد کو مادی جکڑ بندیوں کا اسیر بنا کر اُس کے وجود کے معنی چھین لیے ہیں۔ اپنے ’وجود‘ کے گم شدہ معنی کی تلاش میں سرگرداںمابعد جدید عہد کا یہ لخت لخت انسان جب کھوکھلے سہاروں کی تلاش میں بھٹکتا پھرتا ہے؛ تو نارسائی کی خلش اُس کی ذات میں در آنے والی خلیج کو مزید گہرا کر دیتی ہے۔ ایک نظم کے چند مصرعے دیکھیے:</p>
			<blockquote>
				<verse>
                         میں پستا نوں اور رانوں میں
                         محبت تلاش کرنے کے کارِ بے سودمیں مصروف ہوں
                         محبت کے موسم تک
                         عشرت کے راستے جایا جا سکتا
                         تو میں کب کا پہنچ گیا ہوتا
                         نظر کرتا ہوں تو لگتا ہے
                         زندگی سے کچھ اور بھی دور نکل آیاہوں				
				</verse>
			</blockquote>
               <p>(”ابھی مجھ سے کسی کو محبت نہیں ہوئی“ )</p>
			<p>اس حصے کی بیشتر نظمیں مثلاً ”وجود کی تلاش“، ”شاعری کا کام موقوف ہوا“، ”آخری دن سے پہلے“، ”اب بہار ہمارے گملوں میںآتی ہے“، ”بم بلاسٹ“، ”اتفاق سے ملی ہوئی شے“، ”پتے پر لکھی کہانی“، ”شعر کہنے کے لیے کیا ضروری ہے“ اور ”مجھے اُس شہر کو جانا ہے“ عالمی صارفی معاشرے میں سانس لیتے فرد اور گرد وپیش بکھرے مظاہر کے درمیان مغائرت کا بیانیہ ہیں۔ مندرجہ بالا نظموں میں سانس لیتا فرد خود آگاہی کی اُس منزل پر کھڑا نظر آتا ہے جہاں زندگی کی اساس مادی مظاہر کی بجائے اُن جذبوں سے وابستہ نظر آتی ہے جو انسانی ذات کا جوہر تھے۔ بین الا قوامیت اور عالمگیریت کے نام پر مخصوص صارفی کلچر متعارف کروا کر تمام انسانوں کو ایک مصنوعی رنگ میں رنگنے کی کوششوں نے اُس <annotation lang="en">subject</annotation> یا موضوعِ انسانی کو سخت نقصان پہنچایا ہے جس کے تحت زند گی کی اساس تنوع اور ہمہ گیری پر تھی۔ مابعد جدید عہد میںسماجی اور ثقافتی صورتِ حال ایک ایسی میکانکیت میں ڈھلتی محسوس ہورہی ہے کہ انسان کی ذہنی اور فکری آزادی سلب ہو کر رہ گئی ہے۔ ایک نظم کے چند مصرعے دیکھیے:</p>
			<blockquote>
				<verse>
                         میں ایک کہانی کہنا چاہتا ہوں
                         لیکن لفظ گونگے ہوگئے ہیں
                         اور اُن کی آنکھوں پر پٹی باندھ دی گئی ہے
                         گیت رس، اور منظر رنگ سے خالی ہوگئے ہیں
                         فضا میں حبس اور دلوں پر مردنی چھا گئی ہے۔				
				</verse>
			</blockquote>
               <p>(”ان کہی کہانی“ )</p>
			<p>اس حصے کی مختلف نظموں میں بیان کنندہ کبھی آنے والی نسلوں کے لیے ”متروک ہوئی محبتوں“ اور ”موقوف ہوئی شاعری“ پر مشتمل نصاب ترتیب دینا چاہتا ہے؛ تو کبھی اپنے منقسم وجود کی یکجائی کے لیے اُن جذبوں کو ڈھونڈنے کی سعی کرتا ہے، جنھیں معاشرتی رویوں نے بے حسی کے کورے کفن میں لپیٹ کر دل کے ”خاک آلود کو زوں“ میں دفن کر دیا ہے۔ درج بالا عصری صورتِ حال کے تناظر میں ایک نظم کے چند مصرعے ملاحظہ ہوں جس میں متکلم عالمی صارفی معاشرے میں اپنے وجود کی بازآفرینی کے لیے اُن آنسوؤں کا متلاشی ہے، جو کبھی اُس کی ذات کا لازمہ اور جوہر تھے لیکن اب وہ اُن سے بھی محروم ہو چکا ہے:</p>
			<blockquote>
				<verse>
                         میرا پیڑ مجھے سایہ نہیں دیتا
                         میری چھت مجھ پر گرنے والی ہے
                         زندگی کے سفر میں مجھے دل درپیش ہے
                         زادِ سفر میں
                         میرے پاس محبت کے سوا کچھ بھی نہیں
                         میں ایک ایسے کنویں کے کنارے بیٹھا ہوں
                         جس کا پانی کھاری ہے
                         لیکن دل کے کوزے میںایک قطرہ بھی باقی نہیں رہا۔				
				</verse>
			</blockquote>
               <p>(”مجھے دل درپیش ہے“ )</p>
			<p>یاسمین حمید معاصر نظم کی وہ اہم شاعرہ ہیں جن کے ہاں دیگر شاعرات کی طرح عورت کے روایتی امیج کو بنیاد بنا کر بیانیہ سازی کی کوشش نہیںکی گئی۔ اُن کی نظموں میں موجود فرد اپنے وجود کی بازیافت کے لیے کسی محدود تانیثیی تناظر کو بروئے کار نہیںلاتا بلکہ اُس کی ذات میں ہمیں اُس خود شعوریت کے واضح نقوش دکھائی دیتے ہیں جومابعد جدید عہد میں ہر حساس انسان کی ذات کا حصہ ہے۔ وہ ’جدید انسان‘ جس کی ایک پہچان یونگ نے یہ بھی بتائی تھی کہ تنہا ہونے کے ساتھ ساتھ اُسے اپنے حال کا بھی پورا شعور حاصل ہے؛ یاسمین کی نظموں میں جیتا جاگتا اور سانس لیتا محسوس ہوتا ہے۔ یاسمین حمید کے دوسرے مجموعے حصارِ بے درودیوار سے شروع ہونے والا نظم کا سفر اُن کے آخری شعری مجموعے بے ثمر پیڑوں کی خواہش تک ایک ایسا کُل مرتب کرتا ہے جس میں شاعرہ کے فکری ارتقا کو ایک جدید فرد کی خود آگاہی کے نتیجے میں پروان چڑھنے والی مسلسل نمو پذیری سے تعبیر کیا جاسکتا ہے۔ ان نظموں میں کسی نظریے کو سامنے رکھ کر فن پارہ تخلیق کرنے کی شعوری کوششیں نہیں ہے اور نہ ہی اپنی ذات کی تحدید کرکے صنفی امتیاز کا رونا رویا گیا ہے؛ بلکہ ادب پارے کی فکری تقویم کے لیے داخلی کرب اور انسانی وجود کو بنیاد بنایا گیا ہے۔ نشان خاطر رہے کہ یہاں ذات کی حیثیت دیگر شاعرات کی طرح محض صنفی نہیں ہے بلکہ وہ ایک ایسا وجود ہے جس نے اپنے نسوانی سیلف کو نظموںکے تھیم سے قدرے فاصلے پر رکھا ہواہے۔ مابعد جدید حسیت کے سیاق میںاُن کی نظم نگاری کا مطالعہ اس لیے اہم ہے کہ یہاں بیانیہ ڈھلا ڈھلایا اور اکہرا نہیں ہے؛ بلکہ علامتی اور استعاراتی انداز میں شاعرہ کی وجودی کیفیات سے آمیز ہوکر اپنا ادراک کراتا ہے۔ حصارِ بے درو دیوار کی مختلف نظمیں مثلاً <annotation lang="en">”Repentance“</annotation>، ”نئے سوالوں کی باتیں کیجیے“، ”یہ عہدِ نو ہے“، ”۱۹۹۰ئ“ اور ”لَو اُبھرنے تک“ اپنے ارد گرد وقوع پذیر ہونے والے انحطاط کے عمل کو ایک نئے زاویۂ نظر سے دیکھنے پر دال ہیں۔ اسی طرح آدھا دن اور آدھی راتکی مختلف نظمیں مثلاً ”مری ہنسی کے تلاطم میں“، ”باادب اس طرف کوئی آہٹ نہ ہو“، ”زندگی قرنوں پہ لکھا جھوٹ ہے“، ”جھوٹ“، ”چھوڑو مشکل باتیں ہیں یہ“، ”اب توسو جا“، ”سنو اے داستاں گو“، ”سیاہی اوڑھنے والی زمیں پر“ اور <annotation lang="en">”End of the Road“</annotation> اپنے عہد کی مخصوص حسیت کے تناظر میں ایک نئے طرزِ احساس کی حامل ہیں، ایک نظم کے چند مصرعے دیکھیے:</p>
			<blockquote>
				<verse>
                         مگر اے اجنبی!
                         تیرے طلسمی شہر میں
                         جسموں پہ ہریالی نہیں اُگتی
                         کہیں چہرے نہیں ملتے
                         گذرتے موسموں کا شور ہوتا ہے
                         دبے پیروں کی آہٹ سے کہیں پتے نہیں ہلتے
                         یہاں طوفانِ ابرو باد کا ہنگام ہوتا ہے
                         کہیں آہستہ آہستہ سخن کرتے ہوئے چشمے نہیں ہوتے
                         بلا کی بھیڑ میںبہتے ہوئے یک رنگ سایوں پر
                         حسیں آنکھیں تو ہوتی ہیں
                         ان آنکھوں میں چھپے آنسو نہیں ہوتے!					
				</verse>
			</blockquote>
               <p>(”تیرے طلسمی شہر میں“ )</p>
			<p>مندرجہ بالا نظم کا متن بظاہرسادہ ہونے کے باوجود حسی اور ادراکی ہر دو سطح پر اُس مخصوص پیچیدہ اور گنجلک صورتِ حال کے نقوش اپنے ساختیے میں صورت پذیر کیے ہوئے ہے، جس نے انسانی وجود کو اُس کے بنیادی جوہر سے ہی محروم کر دیا ہے۔ ’اے اجنبی‘ بنیادی طور پر اپنی ہی ذات کے کسی منطقے میں چھپے اُس دوسرے وجود یا <annotation lang="en">The Other</annotation> سے مکالمہ ہے، جس نے متکلم کی باطنی کیفیات کو بیدار کرکے اپنے ارد گرد بکھرے مظاہر کو ایک نئے انداز سے دیکھنے پر اُبھارا ہے۔ یعنی یہ نظم انسانی باطن میں چھپی اُس ”من و تو“ کی کشاکش کا بھی بیانیہ ہے؛ جو اپنی ارفع ترین شکل میں مخاصمت کی بجائے مفاہمت کی راہ اختیار کر کے تخلیقی تجربے میں ڈھل جاتی ہے۔ نظم کی کلاسیکی شعریات میں ”من و تو“ کی یہ ثنویت حقیقی اور مجازی دونوں سطحوں پر عاشق اور معشوق کے ہجرو وصال سے عبارت تھی لیکن جدید شعریات میں یہ ایک ایسی حدِ فاصل ہے جو فرد کواپنے وجود کی بازآفرینی کے لیے، باطنی مراقبے کے ذریعے دروں بینی کی دعوت دیتی ہے۔ ’طلسمی شہر‘ استعارۃً گلوبلائزڈ معاشرے کے اُن بڑے بڑے شہروں کی زندگی کا اشاریہ ہے جہاں فرد کی انفرادی شناخت ہجوم میں مدغم ہو جاتی ہے اور وہ ساری زندگی اپنے کھوئے ہوئے وجودمیں سرگرداںرہتا ہے۔ یہاں ’بلا کی بھیڑ میں بہتے ہوئے یک رنگ سائے‘ اُسی ہجوم کے نمائندے ہیں جسے ایک مادی اور صارفی تہذیب نے مشینی پرزوں میں تبدیل کر دیا ہے۔</p>
			<p>یاسمین حمید کے آخری دو مجموعوں فنا بھی ایک سراب اور بے ثمر پیڑوں کی خواہش اُن کے تخلیقی سفر میں اہم سنگِ میل کی حیثیت رکھتے ہیں ان مجموعوں میں اُن کی نظم نگاری کی شعریات فکری سطح پرتخلیق کے نئے ابعاد کو چھوتی محسوس ہوتی ہیں۔ ہیئتی سطح پر اُن کا نثری نظم نگاری کی طرف میلان بھی اُس داخلی آشوب کا اشاریہ ہے جس کے مقابل تخلیق کار کو طرزِ اظہار کے مروّجہ سانچے کم پڑتے محسوس ہوتے ہیں۔ فنا بھی ایک سرابکی مختلف نظمیں مثلاً ”اک اور دن گذر گیا“، ”گھنے پیپل“، ”کہیں اک شہر“، ”آدھے خواب کے بعد“، ”ایک بستی ایسی بھی ہے“، <annotation lang="en">”Feminist“</annotation>، ”تھوک دی میں نے یہ نظم“، ”ماں! اتنی محبت نہ کرو“، ”اُس اذیت کو کبھی نہ بھولنا“، اور ”مورخ“ اپنے عصری سیاق میں اہمیت کی حامل ہیں۔ یہاں یہ بات بھی قابلِ ذکر ہوگی کہ تانیثی تناظر میں یاسمین کے ہاں عورت کا جو جدید نسائی امیج اُبھر کر سامنے آتا ہے اُس میں ماں کا پرسونا <annotation lang="en">(Persona)</annotation> زیریں سطح پر اپنے وجودی کرب کا بھرپور احساس دلاتا ہے۔ مامتا کے رشتے سے منسوب جدلیات جوبے لوث محبت اور موانست کے جذبات سے عبارت ہوتی ہیں؛ شاعرہ نے ان کی کمیابی کو اپنے داخلی کرب سے آمیز کر کے نظموں کی ساخت میں منقلب کیا ہے۔ اس مجموعے کی ایک نظم ملاحظہ ہو جس میں مختلف حسیات کی مدد سے وضع کی گئی تمثالیں پورے عصر کی رائیگانی کا نوحہ ہیں:</p>
			<blockquote>
				<verse>
                         میدان خالی ہے
                         گدھ آسمانی دائرے میں گردش کرتے کرتے بے حال ہو گیا
                         جلے ہوئے پیڑوں کی قسم کھا کر کہتا ہے
                         اسے نہیں معلوم زندگی کہاں پر شروع ہوئی اور کہاں ختم ہوگئی
                         کون سا بیج کہاں پر پھوٹا اور کہاں سوکھ گیا
                         گوشت کھا کر بھی
                         جلے ہوئے پیڑوں پر بُور نہ آیا
                         جمے ہوئے خون میں گم سبزے کی قسم کھا کر کہتا ہے دیکھنے والا
                         اسے نہیں معلوم
                         آندھی کس طرف سے آئی اور کہاں پلٹ گئی				
				</verse>
			</blockquote>
			<p>یاسمین کے آخری شعری مجموعے بے ثمر پیڑوں کی خواہشکی نظموںمیںاُس مخصوص عصری صورتِ حال کے نقوش زیادہ واضح انداز میں محسوس کیے جاسکتے ہیں جو ما بعد جدیدعہد کی تلخیوں کو ’روحِ عصر‘ کا استعارہ بنا کر پیش کرتی ہے۔ اس مجموعے کی مختلف نظموں مثلاً ”نشاں مٹنے تلک“، ”کچھ نہیں“، ”اب تو ہم بھی سچ کہتے ہیں“، ”نجات“، ”بہت بارش برستی ہے“، ”بہت چپ رہے“، ”ہم بھی کوئی بات کریں گے“، ”کون ہے میرے شہر کا والی“، ”تخلیق کار“، ”ہم دو زمانوںمیں پیدا ہوئے“، ”انسان بدل گیا“ اور ”پوری رات سوچنے کے بعد“ شاعرہ کے تخلیقی سفر میں نئی جہات اور فکری گیرائی کو نشان زد کرتی ہیں۔ اس مجموعے میں مادی اور صارفی تہذیب کی اجارہ داری کے بعد اپنے عصر کی سفاک سچائیوں سے آنکھ ملانے کا عمل؛ خود شعوریت کی ایک ایسی رو کو جنم دیتا ہے جو اس مجموعے کی نظموں کو یاسمین کے ماقبل شعری مجموعوں کی نظموں سے متمائز کر تاہے۔ مختلف حسیات کی آمیزش سے ترتیب دی گئیں نئی علامتیں اور استعارے اُس سرد مہر معروضیت اورجذباتی لاتعلقی کا بیانیہ ہیں جو ہم روزانہ اپنے ارد گرد محسوس کرتے ہیں۔ ایک نظم کا ٹکڑا ملاحظہ ہو:</p>
			<blockquote>
				<verse>
                         ذرا سا زخم
                         گہرا، اور گہرا ہو رہا ہے
                         خون اور بارود کی بُو سے
                         فضا بوجھل ہے
                         موضوعات سارے گفتگو کی
                         بے یقینی میں اٹے ہیں
                         اور بارش قطرہ قطرہ بڑھ رہی ہے…
                         اک جہنم ذات کا ہے
                         اک جہنم زندگی کا ہے
                         سفر کے دو کنارے
                         دونوں جانب دھند ہے
                         اوردھند میں منظر نہیں ہوتے
                         جہنم بھرتا رہتا ہے
                         کہیں خلقت کی آنکھوں سے اُدھر
                         پتھر دلوں پہ سر پٹکتی
                         دیر تک بارش برستی ہے
                         بہت بارش برستی ہے۔				
				</verse>
			</blockquote>
               <p>(”بہت بارش برستی ہے“ )</p>
			<p>مندرجہ بالا نظم میں فطرت کی مختلف تمثالوں کو حسی اور ادراکی سطح پر برتتے ہوئے ایک ایسا بیانیہ تشکیل دیا گیا ہے جس کا دھیما اور شائستہ اسلوب متن کی زیریں ساخت میں موجزن حُزن کی کثیر ابعاد لہروں کی نشاندہی کر رہا ہے۔ زندگی اور ذات کے جہنم میں پسا فرد اپنے ارد گرد بکھرے منظر نامے پر نظر دوڑاتے ہوئے ؛بے یقینی کی مہمل کیفیت کا شکار ہو کر اُس تیقن سے ہی محروم ہو جاتا ہے جو کبھی اُس کی ذات کا سب سے بڑا جوہر تھا۔ ’قطرہ قطرہ بڑھتی بارش‘ اور ’سفر کے دونوں کناروں پر پھیلی دُھند‘ دونوں کا بالواسطہ تعلق بینائی سے بنتا ہے، شدید بے بسی کی کیفیت میں اپنے وجود کی لایعنیت اور داخلی شکست وریخت کا اظہار جہاں آنسوؤں کی صورت میں ہوتاہے وہیںاپنی ذات کے اُن مسدود راستوں کی طرف بھی دھیان جاتا ہے جہاں وقت گذرنے کے ساتھ ساتھ اپنی رسائی بھی ناممکن ہوتی چلی جاتی ہے۔ دھند میں لپٹے راستوں پر منظر کی بجائے جہنم کا اُبھرنا، احساسِ آگہی کی اُن منازل کی طرف کنایہ کررہا ہے جو خوش کن خوابوں کو آنکھوں سے نوچتی ہیں توانسان زندگی کی اندھی دوڑ کو رائیگانی پر محمول کر لیتا ہے۔</p>
			<p>معین نظامی کا شمار نوّے کی دہائی میں منظرِ عام پر آنے والے اُن نظم نگاروںمیں ہوتا ہے جن کی نظم کلاسیکی روایت کے رچاؤ کے ساتھ ساتھ جدید فارسی نظم کی شعریات سے بھی برابر سروکار رکھتی ہے۔ جدید اردو نظم کی روایت میں ن م راشد، جیلانی کامران اور اختر حسین جعفری کے بعد معین نظامی وہ واحد نظم گو ہیںجن کی نظم کے اسالیب میں عجمی تہذیب کے اثرات فطری طور پر جذب ہو کر سامنے آئے ہیں۔ شاعر کے انفرادی لہجے کی تشکیل میں مختلف صوفیانہ روایات، خانقاہی نظام اور سامی مذاہب کی اساطیر کے ساتھ ساتھ جدیدفارسی نظم میں فروغ پانے والے رجحانات نے بھی اہم کردار ادا کیا ہے؛جو اُن کی نظم کو مغربی شعریات کے زیرِ اثر پروان چڑھنے والی معاصر نظم سے قدرے فاصلے پر رکھتا ہے۔ عصری حسیت کے سیاق میں اُن کی نظم نگاری کا جائزہ اس بات پر دال ہے کہ شاعر نے اپنے ارد گرد بکھرے آشوب کو اپنی ذات کے تناظر میں پرکھا ہے اور جدیدیت کی کسی نام نہاد روش کو بالارادہ اختیار کرنے کی بجائے اُس تخلیقی عمل کو مطمع نظر بنائے رکھا ہے جو جدت کو روایت سے آمیز کر کے فن پارے کی تشکیل کرتا ہے۔ اُن کے پہلے شعری مجموعے تجسیم کی مختلف نظمیں مثلاً ”ان ڈور پلانٹ“، ”سٹون مین“، ”اُسے بھی خوف آتا ہے مجھے بھی خوف آتا ہے“، ”ڈر لگتا ہے“ اور ”خلیج“ جیسی نظمیںگلوبل معاشرے میں سانس لیتے ہر حساس فرد کی ذات کا المیہ ہیں۔ اسی طرح ایک نظم ”ایک سرکش بستی“ میں نظم کا متکلم سرکشوں کی بستی کے چال چلن دیکھنے کے بعد آسمانوں سے کسی معجزے کی امید لگائے نہیں بیٹھتا؛ بلکہ ایک غیر جانبدار تماشائی کی حیثیت سے اس بستی میں رہنے والوں کی سرکشی کا نظارہ کر تاہے۔ اگر بنظرِ غائر دیکھا جائے تو یہاں اُس مخصوص مشرقی الوہی فکر کو نشان زد کیا جا رہا ہے جو اپنے دکھوںکے درماں کی خاطر آج بھی غیر مرئی قوتوں سے آس لگائے، معجزوں اور عذابوں کی منتظر رہتی ہے۔ نتیجتاً کوفے ہنستے بستے اور آباد رہتے ہیں جب کہ بصرہ و بغداد طاقت کے بدمست ہاتھیوں کے قدموں تلے روند دیے جاتے ہیں۔ اسی سیاق میں تجسیم ہی کی ایک اورنظم کے چند مصرعے ملاحظہ ہوں جن میں شاعر نے اپنے داخلی آشوب کی صورت گری اس طرح کی ہے:</p>
			<blockquote>
				<verse>
                         اجڑتی محفلیں گرتے ہوئے پتے ہیں، لمحوں کے درختوں کے
                         بگڑتے عکس ہیں کچھ دور ہوتی ساعتوں کے
                         ادھورے خواب بننا آنکھ کی تقدیر میں لکھا ہوا ہے
                         گھروں کے بام و در چپ ہیں
                         نزولِ قہر کے آثار ظاہر ہیں۔				
				</verse>
			</blockquote>
               <p>(”پتھر نہ ہونا! “ )</p>
			<p>اسی مجموعے کی ایک اور نظم ’’مُرغی خانہ“ میںشاعر نے استعاراتی اور علامتی انداز اپناتے ہوئے اِس مسلخ میں دہرائے جانے والے عمل کو مابعد جدید عہد کی مخصوص عصری صورتِ حال پرمنطبق کیا ہے۔ نظم میں ’اک کالے کالے بالوں والا کھردرا ہاتھ‘ اُس مقتدرہ کی علامت کے طور پر ادراک کراتا ہے، جو اپنے بہیمانہ عزائم کی تکمیل کے لیے ہر بستی میں باری باری آگ اور خون کا کھیل رہی ہے ؛اس پر مستزاد یہ کہ ہر بستی کے مکین دوسروں سے عبرت حاصل کرنے کی بجائے اِس خوش فہمی میں مبتلا نظر آتے ہیںکہ اُن کی باری کبھی نہیں آئے گی۔ ’وافر دانہ پانی‘ علامتی طور پر اُن مادی اور معاشی وسائل کو نشان زد کر تاہے جو عالمی سطح پرقرضوں اور امداد کی صورت میں ترقی پذیر قوموں کا استحصال کرنے کے لیے استعمال کیے جا رہے ہیں۔ نظم کے اختتام پر متکلم کا یہ ایقان اُس کے فکری شعور پر دال ہے کہ باری باری یہ عمل سب کے ساتھ دوہرایا جانے والا ہے۔ نظم کے چند مصرعے دیکھیے:</p>
			<blockquote>
				<verse>
                         سبزی منڈی کا اک کونہ
                         دو فٹ کا اک ڈربہ
                         لگ بھگ دو سو مرغی
                         وافر دانہ پانی!
                         وقفے وقفے سے گھس جاتا ہے اس ڈربے میں
                         اک کالے کالے بالوں والا، کھردرا ہاتھ
                         اس کے بعد خدا کا نام اور تیز چھری کی کاٹ				
				</verse>
				<p>(”مُرغی خانہ“ )</p>
			</blockquote>
			<p>معین نظامی کے تجسیم کے بعد منظرِ عام پر آنے والے نظم کے دو مجموعوں طلسمات اور متروک میں شامل مختلف نظموں مثلاً ”آج ڈالر کا کیا ریٹ نکلا“، ”کوفۂ جمال“، ”رایگانی“، ”ایک ناقہ سوار سے مکالمہ“، ”اس شہرِ نفاق میں“ اور ”نیند آتی نہیں“ میں صنعتی اور مشینی تہذیب کی اجارہ داری کے بطن سے جنم لینے والے اُس مابعد جدیدصارفی معاشرے کا بیانیہ ملتا ہے جس میں سانس لیتا ہر حساس فرد اپنے داخلی جوہر سے محروم ہوتا جا رہا ہے۔ نظم ”اے لکڑی کے آزر“ میں بیانیے کے تفاعل کے ذریعے اُس تخلیق کار کی داخلی کشاکش کو نشان زد کیا گیا ہے جسے اپنے باطن میں موجود تخلیقی الاؤ کو روشن رکھنے کے لیے ایک کارپوریٹ معاشرے سے نبرد آزما ہونا پڑرہا ہے۔ اُس تخلیق کار کی تخلیق جہاں خارجی سطح پر ایک صارفی معاشرے کے مخصوص مقاصد پر پورا نہیں اُتررہی وہیں داخلی سطح پر مخصوص مذہبی کلامیے بھی اُس کے سامنے سوالیہ نشان لگا رہے ہیں۔ آرٹ اور مذہب کی یہ کش مکش معین نظامی کی اور بھی کئی نظموں میں اپنا ادراک کراتی ہے لیکن درج بالا معروضات کے تناظر میں فی الوقت مذکورہ نظم کے دو مختلف حصے ملاحظہ ہوں:</p>
			<blockquote>
				<verse>
                         میں نے دیکھا
                         کہ اُس رنگلی پیڑھی کے پایے تلے
                         کچھ روپے ہیں
                         کئی نوٹ تھے
                         سبز بھی، سُرخ بھی
                         میں نے اُن کو گِنے بن چلم پر چڑھایا
                         تو میرے کلیجے میں ٹھنڈک پڑی
                         اور کچھ چین آیا
                         خدا جانے وہ کون سے کاغذوں سے بنے تھے
                         کہ اُن کا دھواں آج تک میری آنکھوں سے نکلا نہیں
                    </verse>
                    <verse>
                         مرا ہاتھ رُکتا نہیں تھا
                         مگر اب کئی دن سے ایسا ہے
                         لکڑی کے بندے بناتے ہوئے
                         گاؤں کے مولوی جی کی باتیں
                         مرے ذہن میں گونج اُٹھتی ہیں
                         دل کانپ جاتا ہے
                         جی چاہتا ہے کہ اپنے ہی ہاتھوں پہ آری چلا دوں
                         میں اوزار یوں پھینک دیتا ہوں
                         جیسے وہ بچھو ہوں				
				</verse>
			</blockquote>
               <p>(”اے لکڑی کے آزر“ )</p>
			<p>نائن الیون کے پس منظر میں اگر بامیان کے اُن مجسموں کی بات کی جائے، جو آرٹ اور مذہب کی کشاکش میں مٹی کے ڈھیر میں تبدیل ہوگئے تھے؛ تو اس نظم کے معنی ایک نئے سیاق میں صورت پذیر ہوتے ہیں۔ نائن الیون کی بات چلی تو یہ امر قابلِ ذکر ہو گا کہ متروک میں شامل بعض نظمیں مثلاً ”بغداد میں“، ”زبیدہ کہاں ہو“ اور ”مجھے بغداد کہتے ہیں“ نائن الیون کے بعد ہونے والی تباہی و بربادی کو نشان زد کرنے کے علاوہ اُن مٹتی ہوئی تہذیبوں کا بھی بیانیہ ہیں جنھیں اب کوئی نوحہ گر بھی میسر نہیں رہاہے۔ سامراج نے اپنے توسیع پسندانہ عزائم اور زیادہ سے زیادہ مادی وسائل پر اجارہ قائم کرنے کے لیے کتنے ہی انسانوں کو خاک اور خون میں نہلا دیا ہے:</p>
			<blockquote>
				<verse>
					تُمھارے کرم نے جنھیں قرن ہا قرن سیراب رکھا
					وہ قزاق اب تیل اور خون پینے کے درپے ہیں
				</verse>
			</blockquote>
               <p>(”زبیدہ کہاں ہو“ )</p>
			<p>جاوید انور کے شعری مجموعے اشکوں میں دھنک اور بھیڑیے سوئے نہیں کی اشاعت میں لگ بھگ ۱۵ سال کا وقفہ ہے لیکن دو نوں مجمو عوں کی بیشتر نظموں میںمغربی شعریات کے اثرات فطری انداز میںجذب ہو کر سامنے آتے ہیں۔ اُن کے پہلے شعری مجموعے اشکوںمیں دھنک میں ”یہ کولمبس“، ”یہ سکندر تیرے“ کے زیرِ عنوان دی گئی ۱۳ نظمیں فکری تنوع اور نئے ڈکشن کی بدولت مابعد جدیدعہد کی مخصوص حسیت کو ایک نئے تناظر میں پیش کرتی ہیں۔ ”یہ کولمبس“، ”یہ سکندر تیرے“، ”ریچھ کیوں ناچتا ہے“، ”مستقبل کے نوجوان شاعر“، ”بوڑھا شرابی۔ ایک مکالمہ“، ”ہم کہ ہیرو نہیں“، ”برف کے شہر کی ویران گذر گاہوں پر“ اور ”ہوا تالی بجاتی ہے“ ایسی نظمیں ہیں جن میں جاوید نے اپنے ارد گرد فروغ پانے والے عالمی صارفی کلچر کے ابتدائی نقوش کو احساس کی ایک نئی رو کے ساتھ پیش کیا ہے۔ جاوید کے شعری تجربے میں موضوع اور معروض کے درمیان پائی جانے والی ہم آہنگی اُن کی نظموں کا ابلاغ ایک نئی حسی اور ادراکی سطح سے کراتی ہے۔ نظم ”ہم کہ ہیرو نہیں“ میں بیان کیا گیا شعری تجربہ مابعد جدیدعہد کے ہر اُس حساس انسان کے کرب کی صورت گری کر رہا ہے جس کے سامنے زندگی اپنے تمام تر تنوعات کے ساتھ جلوہ ریز ہو کر دعوتِ نظارہ دے رہی ہے لیکن وہ رنگوں کے جلو میںبینائی ہی سے محروم ہو گیا۔ گلوبلائزیشن نے جہاں لسانی، ثقافتی، جمالیاتی اور معاشی سطوح پر مختلف مظاہر کو یکجا کر کے اپنے اجارے کی راہ ہموار کی ہے؛ وہیں انسان کو ذرائع ابلاغ اور ٹیکنالوجی کی تیز تر ترقی کی بدولت شدید نوعیت کے احساسِ کمتری میں بھی مبتلا کر دیا ہے۔ آگہی کی خلش جو ہمیشہ ہی سے انسان کے لیے ایک سوہانِ روح کا درجہ رکھتی تھی معاصر عہد میں نت نئے ذہنی اور نفسیاتی اُلجھنوں کا منبع بنی ہے۔ اپنی ذات کے جوہر کی تلاش میں سرگرداں اکیسویں صدی کا یہ حساس انسان جب اپنے ارد گر بکھرے مظاہر سے ہم آہنگ ہونے کی آرزو کرتا ہے تو اُس کی کیفیت ’دیکھتا جاتا ہوں میں اور بھولتا جاتا ہوں میں‘ والی ہو جاتی ہے۔ نظم کے چند مصرعے دیکھیے جن میں نظم کا متکلم اپنی تعینِ ذات کے لیے بھٹکتا نظر آرہا ہے:</p>
			<blockquote>
				<verse>
					برف بستر بنی ہمارے لیے
					اور دوزخ کے سرد ریشم سے
					ہم نے اپنے لیے لحاف بُنے
				</verse>
				<verse>
					زرد شریان کو دھوئیں سے بھرا
					پھیپڑوں پر سیاہ راکھ مَلی
					ناگا ساکی میں پھول کاشت کیے
					نظم بیروت میں مکمل کی
				</verse>
				<verse>
					لورکا کو کلائی پر باندھا
					ہوچی مِنہ کو نیام میں رکھا
					ساڑھے لینن بجے سکول گئے
					صبحِ عیسیٰ کو شام میں رکھا
				</verse>
				<verse>
					ارمغانِ حجاز میں سوئے
					ہولی وڈ کی اذان پر جاگے
					ڈائری میں سدھارتا لکھا
				</verse>
			</blockquote>
			<p>مندرجہ بالا مصرعوں میں بیان کیا گیا تجربہ شدید بے یقینی اور تذبذب کی اُن تمام کیفیات کو اپنے ساختیے میں صورت پذیر کر رہا ہے جو معاصر عہد میں فرد کی ذات میں ان مٹ خلاؤں کو جنم دے رہی ہیں۔ جاوید کی دوسری کتاب بھیڑیے سوئے نہیں کی مختلف نظمیں مثلاً ”جواب ہی سوال ہے“، ”استغراق“، ”چراغ چشم گربۂ سیاہ“، ”رات کی حمد“، ”دھند میں لپٹی ہوئی دعا“، ”امریکہ میں رات کے آٹھ بجے ہیں“، ”انتباہ“، ”سلطان علی کا المیہ“، ”روبوٹوں کی اس دنیا میں“ اور ”ایک عام آدمی کی موت پر“ ایسی نظمیں ہیں جن میں مابعد جدید عہد میں سانس لیتے کرداروں کو ایک نئے حسی تناظر میں متعارف کرایا گیا ہے۔ گو بعض مقامات پر متکلم کا بیانیہ ڈھلا ڈھلایا اور اکہرا ہو کر فکری گیرائی سے محروم نظر آنے لگتا ہے لیکن بحیثیتِ مجموعی جاوید کی نظم معاصر صورتِ حال سے پوری طرح عہدہ برا ہونے کی کوشش کرتی ہے۔ کچھ نظموں کے ٹکرے دیکھیے:</p>
			<blockquote>
				<verse>
                         بچے روتے ہیں:
                         ”ممی، ممی! “
                         ”ممی ممی…سارا دن ممی ممی
                         مجھ کو اور ضروری کام بھی ہیںاس دنیا میں۔ “
                         (بیوٹی پارلر، فٹ نس کلب اور وغیرہ وغیرہ)
                         ”شوفر یہ لو ایک ہزار کا نوٹ ہے ان کو میک ڈونلڈ میں لے جاؤ
                         برگر ورگر لے دینا
                         میں آج بھی دیر سے آؤں گی“				
				</verse>
				<verse>
                    یہ ڈالر کی دھوپ ہے اس کی تپش جہنم جیسی ہے
                    جن کے پاس بہت ہے وہ بھی، جن کے پاس نہیں ہے وہ بھی
                    اس کی آگ کا ایندھن ہیں				
				</verse>
               </blockquote>
			<p>(”روبوٹوں کی اس دنیا میں“ )</p>
			<blockquote>
				<verse>
					واشنگٹن کے مے خانوں میں
					سلطان علی کے کانوں میں
					پنڈدادن خان کے مچھر اب
					دن رات گٹار بجاتے ہیں
				</verse>
				<verse>
					پنڈ دادن خان کی گلیوں میں
					سلطان علی کو جاننے والا کوئی نہیں
				</verse>
			</blockquote>
               <p>(”سلطان علی کا المیہ“ )</p>
			<p>غزل کے دو شعری مجموعوںدستک اور دشتِ وجود کے بعد حمیدہ شاہین کی نظموں کا مجموعہ زندہ ہوں اس اعتبار سے اہم ہے کہ اس مجموعے کی نظمیں محض اُس ’نسائی حسیت‘ کی بیان کنندہ نہیں ہیں؛جوہماری اکثرشاعرات کے ہاں پدر شاہی معاشرے کے خلاف ایک جذباتی اور کھوکھلی نعرہ بازی کی صورت میں اپنا ادراک کراتی ہے۔ حمیدہ کے ہاں اپنے عصر کی مخصوص حسیت کو انفرادی زاویۂ نظر سے دیکھنے اور پھرخیالات کی کسوٹی پر پرکھنے کا عمل جابجا ملتا ہے۔ اس مجموعے کی مختلف نظموں میں جذبہ، خیال اور اسلوب آمیز ہو کر ایک نامیاتی وحدت کی شکل میں اپنا ادراک کراتے ہیں۔ نتیجتاً مختلف حسیات کی آمیزش سے متشکل ہواشعری تجربہ مابعد جدیدمیں وقوع پذیر ہونے والی تبدیلیوں کو ایک نئے سیاق میں پیش کرتا ہے، ایک نظم کے چند مصرعے ملاحظہ ہوں:</p>
			<blockquote>
				<verse>
                         آوازوں کا لشکر، سر پر
                         خیمے گاڑے بیٹھ گیا ہے
                         ہر شیشے پر
                         کالی دُھند کی موٹی تہ ہے
                         چِیل کے پنجوں جیسے بھدے بھدے منظر
                         بینائی کو نوچ رہے ہیں
                         بن موسم کی بارش سے سڑکیں بھیگی ہیں
                         جن کو سبز اشارے کی توقیر ملی ہے
                         وہ بندوق سے چھوٹی گولی کی رفتار سے بھاگ رہے ہیں
                         سب اپنے اہداف کی جانب
                         سانس دھویں میں لت پت سب کی
                         اک دُوجے سے
                         آگے جانے کی بے چینی میں سب خود کو روند رہے ہیں				
				</verse>
			</blockquote>
               <p>(”بتی سُرخ ہے“ )</p>
			<p>مندرجہ بالا نظم میں بیان ہوا شعری تجربہ اپنے عنوان کی تہ داری کے ساتھ ساتھ متن کی زیریں سطح پر فعال اُن بیانیوں کو بھی آمیز کر رہا ہے جو مابعد جدید عہد کی برق رفتاری کا زائیدہ ہیں۔ ’سُرخ بتی‘ علامتی طور پر پورے عصرکی رائیگانی کو اُس <annotation lang="en">Blood Aesthetic</annotation> کے تناظر میںنشان زد کر رہی ہے جس نے انسانوں کو بے حس ہونے کے ساتھ ساتھ فکری اور ذہنی انجماد میں بھی مبتلا کر دیا ہے۔ ’آوازوں کے لشکر‘، ’کالی دُھند کی موٹی تہ‘، ’دُھویں میں لت پت سانسیں‘ ایک طرف تو فطرت کی رنگا رنگی کے مقابل صارفی تہذیب کی اجارہ داری کا بیانیہ ہیں؛ اور دوسری طرف ”چیل کے بھدے پنجوں‘ کے ذریعے ’آنکھوں کی بینائی کا نوچ لیا جانا‘ اُس جبر کا اعلامیہ ہے، جس نے ہماری ذات کو معنی سے تہی کر دیا ہے۔ عالمی صارفی معاشرے کے نتیجے میں فروغ پانے والاکارپوریٹ کلچرخواہشوں اور تمناؤں کی ایک ایسی اندھی دوڑ کو جنم دے رہا ہے جس میں ہر انسان دوسرے کو کچل کر اپنی منازل حاصل کرنا چاہتا ہے۔ اسی مجموعے کی بعض اور نظموں مثلاً ”خطا“، ”اُلٹا چکر“، ”وقت کا قصاص“، ”اگر کل بچانا ہے“، ”گھونٹ بھرے جانے تک“، ”بڈاووں کا بھنگڑا“، ”حاضر غائب“، ”ظلِ سبحانی“، ”کہیں بین بج رہی ہے“، ”جنگل“ اور ”منصف کی کرسی خالی ہے“ ایسی نظمیں ہیں جنھیں ہم عصری آشوب کے نوحوں سے تعبیر کر سکتے ہیں۔ ایک نظم دیکھیے جس میں بے یقینی اور تذبذب کی کیفیات کو داخلی کرب سے آمیز کرکے مادی معاشرے میں سانس لیتے ہر اُس حساس انسان کے جذبات کی تجسیم کی گئی ہے؛ جو نت نئی آسائشوں اور مادی لذتوں کے سیلاب سے حظ اُٹھانے کی بجائے اپنے وجود کی کم مائیگی کا پورا شعور رکھے ہوئے ہے۔ ایسے فرد کے لیے زندگی کو اُس مادی زاویے سے دیکھنا انتہائی مشکل ہو جاتا ہے جس کا پرچار نئی تہذیب کر رہی ہوتی ہے۔ وہ ’ہونی‘ اور ’ان ہونی‘ کے بیچ ایک ایسے لمحے کا اسیر ہو کر رہ جاتا ہے جہاںاُس کی ذات مسلسل ایک نئے امتحان سے دوچار ہوتی ہے۔ ایسے میں شعری کشف کا کوئی لمحہ فہم اور ادراک کومختلف حسیات سے آمیز کر کے داخلی کرب کی صورت گری نئے انداز میں کرتا ہے:</p>
			<blockquote>
				<verse>
                         زمیں اوپری اوپری لگ رہی ہے
                         فلک پر جو مانوس تارے چمکتے تھے، جانے کہاں ہیں
                         ہوا میں کوئی ایسی خوشبو رچی ہے، جو دل چیرتی ہے
                         فضاؤں میں کڑواہٹیں سی گھلی ہیں
                         وہ تشنہ لبی ہے
                         کہ حلق اور زباں سے لہو رِس رہا ہے
                         کہیں دُور سے بین کرنے کی آواز بہتی چلی آرہی ہے
                         کبھی، ایسا لگتا ہے پیروں تلے خاک بے چین ہے
                         کبھی دھوکا ہوتا ہے، کوئی شجر سسکیاں لے رہا ہے
                         کبھی یہ توہّم، پرندے چہکتے نہیں، رو رہے ہیں
                         نجانے یہ کیا ہے
                         کہیں کچھ ہوا ہے
                         یا……ہونے لگا ہے				
				</verse>
			</blockquote>
               <p>(”چھٹی حِس“ )</p>
			<p>اَسی اور نوّے کی دہائی میں اُبھرنے والے چند اہم ترین جدید اردونظم نگاروں کی نظم نگاری کا جائزہ اس بات پر دال ہے کہ ان نظم نگاروں نے مابعد جدید عہد کی حسیت کو ایک نئے تناظر میں پیش کیا ہے۔ ساٹھ کی دہائی کے بعد جدید یت کے زیرِ اثر لکھی جانے والی جدید اردو نظم جو صنعتی و مشینی تہذیب کی اجارہ داری کا زائیدہ تھی؛ مابعد جدید عہد میں لکھی جانے والی اردو نظم سے اب کافی فاصلے پر محسوس ہورہی ہے۔ معاصر نظم نگاروں کے ہاں اپنے عصر کی مخصوص حسیت سے انسلاک کا عمل عالمی صارفی معاشرے اور عالمگیریت کے وسیع تر تناظر میں اپنی وجودی شناخت کی بازیافت کر رہاہے۔ میڈیا کی ترقی اور ٹیکنالوجی کی تیز ترین لہروں نے جدید اور مابعد جدید عہد کے درمیان کھنچی حدِ فاصل کو اتنا گہرا کر دیا ہے کہ دونوں زمانوں میں سانس لیتا فرد اپنے احساس کی صورت گری ایک نئے آہنگ سے کر رہا ہے۔ یہی وجہ ہے کہ معاصر اردو نظم کی شعریات کی بازیافت کے لیے ہمیں وہ سانچے اور پیمانے چھوٹے پڑتے محسوس ہوتے ہیںجوجدید یت کے زیرِ اثر لکھے جانے والے متون کی گرہ کشائی اپنے مخصوص عصری سیاق میں کرتے تھے۔</p>
			<p>یہاں یہ امر بھی قابلِ ذکر ہے کہ مندرجہ بالا صفحات میں زیادہ تر اُن نظم نگاروں کی شعریات کو نشان زد کیا گیا ہے جو بیسیویں صدی کی آخری دو دہائیوں میں جدید اردو نظم کے دھارے میں شامل ہوئے۔ یہ الگ بات کہ لگ بھگ تیس برس کا عرصہ گذر جانے کے باوجود بھی اُن پر کوئی باقاعدہ تنقیدی جارگن قائم نہیں کیا جاسکا؛ زیادہ سے زیادہ اُن کی نظموں کو جدیدیت کے زیرِ اثر لکھی جانے والی نظم کی توسیع قرار دے کر، اس پر راشدؔ، فیضؔ، مجیدامجدؔ، میراجیؔ اور اخترؔالایمان کے اثرات ڈھونڈنے کی کوشش کی جاتی رہی۔ عصری حسیت کے تناظر میں مندرجہ بالا نظم نگاروں کی شعریات کا جائزہ نہ صرف ان نظم نگاروں کی نظموں کو ماقبل جدید اردو نظم کی شعریات سے علاحدہ کر رہاہے ؛بلکہ فکری اور اسلوبیاتی سطح پر اظہار کی اُن نَو بہ نَو صورتوں کو بھی نشان زد کر رہا ہے جو مابعد جدید عہد کی مخصوص حسیت کا زائیدہ ہیں۔ ضرورت اس امر کی ہے کہ اس حسیت کو اپنے عہد کی اُس ’اے پس ٹیم‘ <annotation lang="en">(Episteme)</annotation> کے سیاق میں دیکھا جائے جس نے علمی، ادبی، ثقافتی، جمالیاتی اور علامتی سطوح پر ہر تخلیق کار کے سامنے معنی کے نئے جہان خلق کر دیے ہیں۔ ہے کوئی جو معاصر نظم میںمعنی کی تکثیریت کے جلو سے، دم بہ دم آتی صداے کن فیکون کو محسوس کر سکے! ! !</p>
		</section>
	</body>
</document>