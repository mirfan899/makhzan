<document>
	<meta>
		<title>اقبال کا تصورِ تنہائی: نظم ”تنہائی“ کے پس منظر میں</title>
		<author>
			<name>وحید الظفر خاں</name>
		</author>
		<publication>
			<name>Bunyad, Volume 6</name>
			<year>2015</year>
			<city>Lahore</city>
			<link>https://gcll.lums.edu.pk/research-publications/bunyad-v-06-2015</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>تنہائی فارسی زبان میں لکھی گئی اقبال کی انتہائی بصیرت افروز نظم ہے۔ جس میں تخیل کی روانی پوری توانائی کے ساتھ مفہوم کو منکشف کرنے میں وجدانی تسلسل کی تخلیق کرتی ہے۔ از ابتداتا انتہا اسرار خودی کا اثبات اور فلسفہ وحدت الوجود کی نفی کے ساتھ ساتھ کائنات، خدا اور انسان کے باہمی تعلق کی رمزیت اور شاعرانہ فنکاری کا ایک غیر معمولی شاہ کار نظر آتی ہے۔ جب آپ اقبال کے تصور تنہائی سے متعارف ہوتے ہیں تو آپ محسوس کرتے ہیںکہ شعری روایت کا تصور تنہائی دھیرے دھیرے کہیں تحلیل ہو رہا ہے اور ایک ایسا تصور ابھر رہا ہے جو آپ کو کائنات کی عظیم الشان وسعتوں سے ہم آمیز کرتے ہوئے آپ کے وجود کو ایک خاص انداز میں منفرد اور ممیز کر رہا ہے۔ کیونکہ یہ تصور تنہائی کسی محبوب سے بچھڑنے یا روایتی ہجر و فراق کے تجربے سے کوئی ربط نہیں رکھتا اورنہ ہی دنیا کی شورشوں سے اکتا کر فطرت کی آغوش میں پناہ لینے کی آرزو کا اظہار ہے۔ یہ ایک روح کا سفر ہے جو روح کے اندرون میں طے ہوتا ہے۔ اس نظم میں جن موجودات ارضی و سماوی کو مکالمے کے لیے منتخب کیا گیا ہے وہ بالترتیب قرآن کی سورۃ الانبیاء کی ۳۰، ۳۱ اور ۳۲ آیات میں موجود ہیں جہاں پہلے سمندر پھر پہاڑ اور آخر میں چاند کا تذکرہ صراحت کے ساتھ کیا گیا ہے۔ (کیا یہ محض اتفاق ہے یا شاعر نے دانستہ طور پر ان آیات قرآنی کی ترتیب وتسلسل کو شاعرانہ نغمگی کے ساتھ انتہائی فنکارانہ فطانت سے آراستہ کیا ہے؟)</p>
			<p>سمندر کی گہرائیوں سے آفاق کی بے کراں بلندیوں تک تمام مظاہر موجودات خالق کی خلاقی کا لاثانی نمونہ ہیں۔ ہر تخلیق اس کی صناعی کی عظمت کی بزبان خود شاہد ہے جو باہمی ربط و اتصال سے ایک منضبط وحدت میں مصروف کار ہیں۔ سوائے انسان کے جو براہ راست ذات خداوندی سے ربط و اتصال کا داعی ہے۔ انسان کے سوز دروں سے یہ عظیم کائنات پوری طرح محروم ہے۔ انسان اس کائنات کا ایک ناقابل تقسیم حصہ ہوتے ہوئے بھی کائنات سے ماورا ہے۔ اپنی ذات کے عرفان کے تجسس و تلاش سے عرفان خدا کا حصول ایک ایسا مقصد ہے جو کائنات کے اس بو قلموں موجودات سے انسان کے درمیان ایک حد فاصل قائم کرتا ہے اور یہ ہی وہ تصور تنہائی ہے جو اقبال کے وجدانی تجربے کا ماحصل ہے۔ جو عظمت آدم کا نقیب ہے۔ اس کائنات کی وسیع و عریض پنہائیوں میں انسانی مقام علویت کا نمائندہ ہے۔ کیونکہ اس جیسا کوئی دوسرا وجود پیدا ہی نہیں کیا گیا۔ تمام مظاہر کائنات آدم کی وحدت اور اس کے وجود کی اکائی کے گواہ بن کر اس صداقت کی توثیق کرتے ہیں۔</p>
			<p>مزید وضاحت کے لیے نظم سے براہ راست استفادہ ضروری ہے جو صرف چار بندوں پر مشتمل ہے۔ جس میں ہر بند اپنی انفرادیت کا حامل ہوتے ہوئے بھی ایک غیر مرئی داخلی رشتے سے باہم دگر پیوست ہے۔</p>
			<blockquote>
				<verse>
					بہ بحر رفتم و گفتم بہ موج بیتابی
					ہمیشہ در طلب استی چہ مشکلی داری؟
					ہزار لولوی لالاست در گریبانت
					درون سینہ چو من گوہر دلی داری
					تپید و از لب ساحل رمید و ہیچ نگفت
				</verse>
			</blockquote>
			<p>تجاہل عارفانہ سے کام لیتے ہوئے موج کے اضطراب و بیتابی سے استفسار کیا گیا ہے کہ کیا وہ بھی انسانی دل کی طرح طلب و جستجو کی مسلسل تڑپ اور بے چینی سے مملو ہے۔ جس کا جواب مکمل خاموشی کی صورت میں دیا گیا ہے لیکن یہ سکوت بے حد معنی خیز ہے۔ ”سکوتِ لالۂ و گل سے کلام پیدا کر“ <annotation lang="en">Silence is the language of poetry</annotation> کو مد نظر رکھتے ہوئے یہ کہا جا سکتا ہے کہ جواب کے لیے زبانی گفتگو ضروری نہیں۔ سمندر کی موج کے رد عمل ”تپید و رمید“ میں سوال کا واضح جواب موجود ہے، جس سے ایک احساس محرومی اور پچھتاوا ابھرتا ہے۔ کیونکہ بارِ امانت کو اٹھانے میں زمین و آسمان قاصر رہے صرف انسان نے اس بار امانت کو اٹھانے میں پیش قدمی کی یہ ہی وجہ ہے کہ اس سوال کا سامناناقابل برداشت ہے۔ سوز دروں متاع بے بہا ہے جس کی محرومی کا احساس فرار کی طرف مائل کرتا ہے جو لفظ ”رمید“ سے ظاہر ہے۔ اس ناقابل تلافی نقصان سے جو کرب و اضطراب ابھرتا ہے اس کیفیت کی وضاحت ”تپید“ سے ہوتی ہے۔</p>
			<p>قرآنی وضاحت جس کی توثیق موجودہ سائنسی نظریات سے بھی ہو چکی ہے کہ ہر شے کی تخلیق کا محرک پانی ہے۔ اس روئے زمین پر انسانی زندگی کے ساتھ ساتھ جو بھی موجودات زندگی کے ارتعاش سے لبریز ہیں ان کے ابتدائے آفرینش میں پانی کے عنصر کی بنیادی کارکردگی ہے یہاں تک کہ جیسا قرآن کہتا ہے کہ وکان عرشہ علی المائ (اللہ تعالیٰ کا عرش پانی پر تھا) ۔ غالباً یہ ہی وجہ کہ اقبال نے اس نظم کی ابتدااصولِ حیات <annotation lang="en">(Principle of Life)</annotation> کے بنیادی عنصر سے ہی کی ہے۔ یعنی سمندر جو مصدر حیات بھی ہے اور محرک حیات بھی اور جہاں یقینی طور پر تخلیق کے بنیادی رموز موجود ہیں جس کی تصدیق قرآنی آیات میں خاص طور پر سورۃ الانبیاء کی یہ آیت <annotation lang="ar">وجعلنا من الماء کل شیٔ حی</annotation> (ہم نے پانی سے ہر شے کی تخلیق کی اور زندگی پیدا کی) ۔ اقبال کے بقول سمندر محرک حیات ہونے کے باوجود بھی جذب و شوق اور سوز آرزو سے محروم ہے حال آنکہ اس کا کشکول آبدار موتیوں کے خزانے سے معمور ہے مگر گوہر دل سے خالی ہے۔ کسی چیز کی برتری یا کمتری کی اہمیت واضح کرنے کے لیے تقابل ضروری ہوتا ہے جو منطقی فیصلے پر مبنی ہوتا ہے۔ اس نظم میں اقبال نے اسی تکنیک کو بروئے کار لاتے ہوئے محض وجدانی تصور پر ہی انحصار نہیں کیا ہے۔ عقلی پہلو کو بھی مد نظر رکھا ہے۔ دوسرا بند ملاحظہ کریں:</p>
			<annotation lang="fa">
				<blockquote>
					<verse>
						بہ کوہ رفتم و پرسیدم این چہ بیدردیست
						رسد بگوش تو آہ و فغان غم زدہ ای
						اگر بہ سنگ تو لعلی ز قطرۂ خونست
						یکی در آ بہ سخن با من ستم زدہ ای
						بخود خزید و نفس در کشید و ہیچ نگفت
					</verse>
				</blockquote>
			</annotation>
			<p>یہاں تخاطب براہ راست پہاڑ سے ہے اس بنیاد پر کہ شاید یہ صاحب دل ہو اور میرا ہم نشین بن سکے میری آہ و فغاں سے اس سنگ زار میں کوئی ہل چل ہو اور میرا غم بانٹ سکے تاکہ تنہائی کے اضطراب کو سکون میسر ہو۔ شاید اس عظیم جسم میں کوئی ایسا لعل موجود ہو جس کی قطرۂ خوں سے نمو ہوئی ہو جو سوز دروں کی تپش کا اندمال کر سکے جو اس کرب تنہائی میں غم گسار بن کر شریک فغاں ہو سکے۔ لیکن یہاں بھی دستک رائیگاں گئی۔ آہ بے اثر ہوئی پہاڑ نے کوئی التفات نہ کیا اور بے نیازی سے اپنی ذات میں سمٹ کر دم سادھ لیا اور مہر سکوت ثبت کرلی۔ سطح زمین پر بلند ترین وجود پہاڑ ہے اس کے بعد خلاے بسیط کا فلک سے اتصال ہے۔ روایتی شاعری کے پیش نظر آہ و فغاں کا سفر عمودی ہے جو آسمان کی طرف مائل پرواز ہے۔ زمین سے آسمانوں تک جانے والی آہ و فغاں یقیناپہاڑ کی چوٹیوں سے گذرتی ہے۔ اس امکان کو مد نظر رکھتے ہوئے شاعر کا استفسار کہ پہاڑ نے اس کی آہ و فغاں کو ضرور سنا ہو گا ایک شاعرانہ منطق رکھتا ہے لیکن یہاں ایک مزید اہم نکتہ یہ بھی ہے کہ قرآن کی سورۃ الانبیاء میں بھی پانی کے فوراًبعدپہاڑ کا تذکرہ کیا گیا ہے، جو پہاڑ کے انتخاب کو ایک نئی جہت عطا کرتا ہے <annotation lang="ar">وجعلنا فی الارض رواسی ان تمید بھم </annotation> (ہم نے پہاڑوں کو زمین میں میخوں کی طرح پیوست کیا) ۔ گویایہ بھی شاعر کے ارادی شعری منصوبے کا ایک ضروری حصہ ہو، وگرنہ اس روئے زمین پر بے شمار مظاہر فطرت پھیلے ہوئے ہیں اس لیے یہ انتخاب ایک سوچے سمجھے منصوبے کا اشاریہ بھی ہو سکتا ہے اور تنہائی کے احساس کو شہادت کے ذریعے تقویت فراہم کرتا ہے۔</p>
			<annotation lang="fa">
				<blockquote>
					<verse>
						رہ دراز بریدم ز ماہ پرسیدم
						سفر نصیب، نصیب تو منزلی است کہ نیست
						جہان زپرتوِ سیمای تو سمن زاری
						فروغ داغ تو از جلوہ ولی است کہ نیست
						سوی ستارہ رقیبانہ دید و ہیچ نگفت
					</verse>
				</blockquote>
			</annotation>
			<p>اقبال کی شعری کائنات میں چاند کا کردار پیغام رساں کا بھی ہے ”کہیں قریب تھا، یہ گفتگو قمر نے سنی/ فلک پہ عام ہوئی، اخترِ سحر نے سنی“ بانگ درا کی نظم ”چاند“ میں اقبال چاند کے کردار سے اپنی کیفیت کا موازنہ اسی طرح کرتے ہیں۔</p>
			<blockquote>
				<verse>
					آہ میں جلتا ہوں سوزِ اشتیاقِ دید سے
					تو سراپا سوز داغِ منتِ خورشید سے
					تو طلب خو ہے تو میرا بھی یہی دستور ہے
					چاندنی ہے نور تیرا، عشق میرا نور ہے
					پھر بھی اے ماہِ مبیں! مَیں اور ہوں تُو اور ہے
					درد جس پہلو میں اٹھتا ہو، وہ پہلو اور ہے
					گرچہ مَیں ظلمت سراپاہوں، سراپا نور تُو
					سیکڑوں منزل ہے ذوقِ آگہی سے دُور تُو
				</verse>
			</blockquote>
			<p>اسی مفہوم کی دوسری نظم ”جگنو“ میں اس طرح دوہراتے ہیں:</p>
			<blockquote>
				<verse>
					یہ چاند آسماں کا شاعر کا دل ہے گویا
					واں چاندنی ہے جو کچھ، یاں درد کی کسک ہے
				</verse>
			</blockquote>
			<p>یہاں درد کی کسک، ذوق آگہی، عشق کا نور، سوز اشتیاق دید، ایسے انسانی تجرباتی کیفیات ہیں جن سے چاند محروم ہے۔ اور یہی وہ امتیازی تقابل ہے جو شاعر کے مافیہ کی ترسیل میں <annotation lang="en">catalyst</annotation> کا کام کرتا ہے اس بند میں اسی تقابلی کیفیت کے اظہار کے لیے استفسارانہ تکنیک کو بروئے کار لایا گیا ہے، جس کا ایک اعترافی پہلو اس شعر سے نمایاں ہے:</p>
			<blockquote>
				<verse>
					انجمن ہے ایک میری بھی جہاں رہتا ہوں میں
					بزم میں اپنی اگر یکتا ہے تُو، تنہا ہوں میں
				</verse>
			</blockquote>
			<p>اقبال نے بحر، کوہ اور قمر کو اس نظم میں بحیثیت شاہد پیش کیا ہے جوبیک وقت کائنات کا سمبل بھی ہیں اور انفرادی کردار کے روپ میں بھی جلوہ گر ہیں۔ اس بند میں چاند کا ستاروں کی طرف رقیبانہ انداز سے دیکھنا دو سطحوں پر جانچا جا سکتا ہے۔ پہلا یہ کہ ستاروں کے پاس وہ داغ ہی نہیں ہے جو سائل کو ان کی طرف ملتفت کرے اور وہ سوز و آرزو کی بابت سوال کرے۔ اور دوسرا سبب یہ کہ چاند کی روشنی مستعار ہے اور ستارے اپنی ذاتی ضو سے مستنیر ہیں۔ اس لیے بھی رقابت کا عنصر فطری ہے۔</p>
			<p>جس طرح بحر کی موج نے رد عمل سے اپنے جواب کو واضح کیا ہے اسی طرح کوہ اور قمر کے رد عمل سے جواب حاصل کیا گیا ہے۔ یہ شعری طریقہ فنی ندرت کا ایک اعلیٰ نمونہ کہا جا سکتا ہے جہاں <annotation lang="en">body language</annotation> کوجواب کی ترسیل کا ذریعہ بنایا گیا ہے اور ”ہیچ نگفت“ میں پوری گفتگو کو سمیٹ لیا گیا ہے۔ پیرایہ بدل کر یوں بھی کہا جا سکتا ہے کہ اقبال نے مظاہر فطرت کو اپنی فنکارانہ جودت سے تشخص تو بخشا ہے لیکن نطق سے محروم رکھا ہے۔ کیونکہ حقیقتاً بھی موجودات سماوی و ارضی جسم تو رکھتے ہیں لیکن قوتِ گویائی سے یکسر عاری ہیں چنانچہ نطق کاکام اشاراتی زبان سے لیا ہے۔ جسمانی حرکات و اشارات سے حاصل شدہ جواب کہیں زیادہ واضح اور مؤثر ہے مزید خوبی یہ بھی ہے کہ ہر کردار کی شخصیت کو پیش نظر رکھتے ہوئے اس کے رد عمل کا تعین کیا گیا ہے یعنی اس کی فطری حرکات و سکنات کے عین مطابق ہی اس کے جواب کی وضاحت کی گئی ہے جیسے موج کے لیے ”تپید و رمید“ پہاڑ کے لیے ”بخود خزید و نفس در کشید“ اورچاند کے لیے ”رقیبانہ دید“ کا استعمال کیا گیا ہے جو کسی بھی اعتبار سے ناموزوں یا غیر متعلق نظر نہیں آتا بلکہ درحقیقت اس سے موزوں ترین عمل یا رد عمل کا تصور بھی نہیں کیا جا سکتا۔ جسے ہم فنکار کی ژرف نگاہی اور باریک بینی کا اعلیٰ نمونہ کہہ سکتے ہیں۔</p>
			<p>اس ضمن میں یہاں ایک سوال یہ ابھرتا ہے کہ بحر، کوہ اور قمر جیسے کرداروں کو ہی کیوں منتخب کیا گیا۔ کیا اس انتخاب کے منطقی مضمرات بھی ہیں؟ کسی شعری حکمت کو بھی پیش نظر رکھا گیا ہے یا سرسری طور پر جو ذہن میں ابھرا شعری پیکر بنا دیا گیا۔ اس انتخاب کا منطقی راز ایک حیرت انگیز مسرت سے شرابور کر دیتا ہے۔ اقبال جیسے عظیم شاعر کے یہاں سرسری طور پر بے مقصد کسی لفظ کا استعمال نہیں پایا جاتا۔ لیکن مقصد تک رسائی کے لیے گہری نظر اور فکری تعمق کی شرط لازمی ہے۔</p>
			<p>سمندر کی عمیق گہرائیوں سے فرازِ کوہ تک مظاہر موجودات کے تین منطقے سامنے آتے ہیں۔ آبی منطقہ، ارضی منطقہ اور فضائی منطقہ۔ لیکن ان تین منطقوں سے کائنات کی تکمیل نہیں ہوتی جس سے یہ کہنے کا استحقاق حاصل نہیں ہوتا کہ ”در جہان تویک ذرہ آشنائم نیست“ اس جہان کی تکمیل کے لیے کرّۂ آسمانی کی شمولیت ضروری ہے چنانچہ کرّۂ آسمانی کی نمائندگی کے لیے چاند ستاروں کے ذریعے اس مرحلے کو پورا کیا گیا ہے۔ اہم ترین نکتہ یہ ہے کہ نظم کے تین بندوں میں کس سلیقے کے ساتھ پوری کائنات کی تشکیل کی گئی ہے، جو جذب دروں اور قلبی اضطراب کے ارتعاش سے نا بلد ہے۔ ساتھ ساتھ سورۃ الانبیاء کی آیت کے ترتیب و تسلسل کا بھی واضح حوالہ موجود ہے: <annotation lang="ar">وھوالذی خلق الیل والنھار والشمس والقمر کل فی فلک یسبحون</annotation> (اس نے شب و روز اور چاند سورج کی تخلیق کی جو آسمان میں اپنے اپنے دائروں میں سرگرم سفر ہیں) ۔</p>
			<p>قرآن بھی پانی، پہاڑ اور اجرام فلکی کی شمولیت سے کائنات کی تکمیل کا اعلان کرتا ہے۔ ایسا محسوس ہوتا ہے کہ غالباً اقبال نے اس نظم کے تارو پود سورۃ الانبیاء کی مسلسل آیات سے بُنے ہیں جو سمندر کی گہرائیوں سے بتدریج اور بمراحل مائل بہ ارتقا ہیں، جس کا دوسرا پڑاؤ پہاڑ اور تیسرا ٹھہراؤ آسمانی چاند اور آخری منزل بارگاہ ایزدی ہے۔</p>
			<p>ہر بند میں آخری مصرعے سے پہلے دل کے وجود کے بارے میں استفسار ہے۔ ”دل“ جو اقبال کی شاعری کا مرکزی موتیف ہے جس کے اطراف میں ساری کائنات کا مدوجزر ہنگامہ خیز ہے۔ ’دل‘ جو بار امانت کا حامل ہے۔ دل جو عرفان کی منزلوں میں وصل و فراق کا نمائندہ ہے۔ دل جو عشق کا خزینہ، محبت کا مدینہ اور سوز و آرزو کا سفینہ ہے۔ اسی تسلسل میں یہ بند دیکھیے:</p>
			<annotation lang="fa">
				<blockquote>
					<verse>
						شدم بحضرت یزدان گذشتم از مہ و مہر
						کہ در جہان تو یک ذرہ آشنایم نیست
						جہان تہی ز دل و مشت خاک من ہمہ دل
						چمن خوش است، ولی درخور نوایم نیست
						تبسمی بلب او رسید و ہیچ نگفت					
					</verse>
				</blockquote>
			</annotation>
			<p>نظم کا آخری بند جس کو حاصل کلام کہا جا سکتا ہے اپنی معنویت اور بلاغت ترسیل کے اعتبار سے انتہائی وقیع نظر آتا ہے یہاں انسان کے اشرف المخلوقات ہونے کا منطقی جواز موجود ہے۔ کائنات کی تخلیق آدم کے لیے کی گئی ہے۔ اور آدم کو صرف خدا کے لیے پیدا کیا گیا ہے جو اس کو شرف نیابت سے سرفراز کرتا ہے۔ آدم کا اس کائنات سے کوئی براہ راست تعلق اور کوئی رشتہ نہیں ہے اسی لیے مظاہر کائنات میں اپنا ہم نفس تلاش کرنے کا اظہار ایک <annotation lang="en">ironical statement</annotation> سے زیادہ اہمیت نہیں رکھتا۔ ”نفخت فیہ من روحی“ صرف انسان اور خالق کا درمیانی رابطہ ہے۔ روز ازل میں اس کا میثاق بھی لیا جا چکا ہے جہاں تمام ارواح نے بیک زبان اعتراف کیا کہ ”ہاں تو ہمارا رب ہے“ اور اسی لیے بار امانت کو بخوشی اٹھا لیا۔ جس کی سعادت سے زمین و آسمان محروم رہے۔ ان حوالہ جات کے پس منظر میں مظاہر کائنات میں غم گساری تلاش کرنا معصومانہ اور طفلانہ طریق کار کے سوا کیا ہے۔ اور ایسے سوال کا جواب ایک مشفقانہ تبسم کے سوا کیا ہو سکتا ہے۔ جیسے کوئی دانش مند کسی بچے کے نادان سوال پر مسکرا کر خاموشی اختیار کر لے۔ شاعر کا مقصد صرف اتنا ہے کہ انسان علائق دنیاوی سے ابھر کر صرف جلوہ گہہ ذات میں اپنا مامن تلاش کرتا ہے۔</p>
			<blockquote>
				<verse>
					سبق ملا ہے یہ معراج مصطفی سے مجھے
					کہ عالم بشریت کی زد میں ہے گردوں
				</verse>
			</blockquote>
			<p>فرش سے عرش کا عمودی روحانی سفر مختلف درجات کو طے کرتے ہوئے خالق حقیقی سے ہم کلام ہونے کا شرف حاصل کرتا ہے۔ یہ تجربہ بالکل اس طرح کا ایک رویا <annotation lang="en">(epiphany)</annotation> ہے جس کے بارے میں خسرو کا کہنا ہے کہ:</p>
			<blockquote>
				<verse>
					خدا خود میر مجلس بود اندر لا مکاں خسرو
					محمد شمع محفل بود شب جائے کہ من بودم
				</verse>
			</blockquote>
			<p>یہ عشق کی ایک جست کا عملی نمونہ ہے کہ کس طرح زمین و آسمان کی پنہائیاں سمٹ جاتی ہیں اور سالک کامرانی سے سرخ رو ہو جاتا ہے۔</p>
			<blockquote>
				<verse>
					عشق کی ایک جست نے طے کر دیا قصہ تمام
					اس زمین و آسماں کو بے کراں سمجھا تھا میں
				</verse>
			</blockquote>
			<p>جاوید نامہ کے مندرجہ ذیل اشعار نظم کے بطونی مفہوم اور تہہ نشین اضطراب کا آئینہ دار ہیں:</p>
			<blockquote>
				<verse>
					گفت رومی ”ذرۂ گردوں نورد
					در دل او یک جہان سوز و درد
					چشم جز بر خویشتن نکشادہ ای
					دل بہ کس نا دادہ ای، آزادہ ای
					تند سیر اندر فراخاے وجود
					من ز شوخی گویم او را زندہ رود“
				</verse>
			</blockquote>
			<p>اپنے فراخیِ وجود میں تند سیر ہونے کا محرک وہ دل ہی ہے جو ایک جہان سوز و درد ہے۔ جس کا اظہار <annotation lang="fa">”جہان تہی ز دل و مشت خاک من ہمہ دل“</annotation> میں وضاحت سے موجود ہے۔ <annotation lang="fa">”تبسمی بلب او رسید و ہیچ نگفت“</annotation> دراصل اسے ایک <annotation lang="en">mystic</annotation> اور <annotation lang="en">mysterious</annotation> تجربہ کہا جا سکتا ہے۔ اس شعری تجربیمیں عام انسانی ذہن کو شامل کرنے اور عبد و معبود کے رشتے کی معرفت اور قربت کے اظہار کے لیے ضروری ہے کہ ایسے انسلاکات سامنے لائے جائیں جن کے ذریعے ترسیل میں سہولت پیدا ہو سکے۔ قرآن میں بھی اسی طریقۂ کارکا اظہار موجود ہے۔ سورۃ الرحمن میں اللہ تعالیٰ کے چہرے کو اس کی ذات سے منسوب کرتے ہوئے کہا گیا ہے:</p>
			<p>ویبقی وجہ ربک ذوالجلال والاکرام (اور تیرے رب کا چہرہ جلال و عظمت والاہمیشہ رہے گا) ۔ ابنِ عربی نے اس صوفیانہ تجربے کو اس طرح بیان کیا ہے:</p>
			<blockquote>
				<p><annotation lang="en">In the beatific vision God manifests Himself to the elect in general epiphany which assumes various forms corresponding to the mental conception of God formed by the faithful on earth. The vision impregnates the elect with Divine Light.</annotation></p>
				<p>(اللہ تعالیٰ اپنے منتخب بندوں کو اپنے دیدار سے مشرف کرتا ہے جو مختلف اشکال میں بندے کے ذہنی ادراک و تصور کی استعداد کے مطابق اس پر ایک رویا کے ذریعے منکشف ہوتے ہیں۔ )</p>
			</blockquote>
			<p>اقبال کی شعری کائنات ؛ انسان، خدا اور کائنات کے باہمی تعلق کے مضمرات سے مملو ہے۔ یہاں انسانی وجود کی معنویت اس کے مقصدِ تخلیق سے مربوط ہے۔ جس کی صراحت قرآن میں بکھری ہوئی ہے۔ اقبال کی شعری تفہیم کے تناظر میں قرآن کی اہمیت کو نظر انداز نہیں کیا جاسکتا۔ اقبال کی وجدانی فکر کی جڑیں عموماً قرآن اور حدیث میں پیوست نظر آتی ہیں جب آپ اقبال کے علمی مآخذ کے پس منظر میں اس نظم کے تصور تنہائی کی تہہ نشین معنویت کی تلاش کریں گے تو آپ کو مختلف ابعاد نظر آئیں گے۔</p>
			<p>اس تصور تنہائی میں ایک احساس برتری کی رو چلتی ہوئی محسوس ہوتی ہے۔ انسان جیسے جیسے بلند مراتب حاصل کرتا جاتا ہے تنہا سے تنہا تر ہوتا جاتا ہے۔ خدا بلند تر عظیم تر ہے اسی لیے تنہا تر ہے۔ اس کی وحدانیت ہی اس کی تنہائی ہے۔ احدیت، انفرادیت یا اکیلا ہونا ہی عدیم المثال ہوتا ہے۔ اسی نوع کی تنہائی بھی منفرد ہوتی ہے۔ دنیا میں رہتے ہوئے دنیا کے علائق سے بلند تر مقام پر پہنچنا تنہائی ہے۔ یہ ایک ایسا تجربہ بھی ہے جس میں کرب و سکون بیک وقت موجود ہے۔ کرب بچھڑنے کا اور سکون تنہا ہونے کا۔ کرب و سکون کایہ امتزاج ایک ایسی تحریک پیدا کرتا ہے جس سے آرزو کا نمو ہوتا رہتا ہے۔ ”قلندر جز دو حرف لا الہ کچھ بھی نہیں رکھتا“ یہ احساس قلندری تنہائی ہے۔ یا تنہائی کا دوسرا نام قلندری بھی رکھا جا سکتا ہے۔ جس کو اقبال ”لذت تنہائی“ سے تعبیر کرتے ہیں۔ ساری تگ و دو آرزو کی تحریک سے جنم لے کر ذات الوجود کو پستی سے بلندی کی طرف مہمیز کرتی ہے اور جوں جوں بلندی کے مقامات آتے جاتے ہیں تنہائی منزہ ہوتی جاتی ہے اور پھر ذات کا آئینہ خود ہی حیرت فروش بن جاتا ہے۔ اور سالک لذت یکتائی سے ہم کنار ہو جاتا ہے۔</p>
			<p>زمینی سطح پر تنہائی انسان کا ایک ایسا حسی تجربہ ہے جو زمان و مکان کی قیود میں محصور نہیں کیا جا سکتا انسانی نفسیات کی آفرینش میں ہم نشینی کے اہتزاز کے ساتھ ساتھ تنہائی کے کرب کا بھی آمیزہ موجود ہے۔ وصل و فصل کا یہ ڈراما انسانی ذہن کے اسٹیج پر ہمیشہ سے کھیلا جاتا رہا ہے۔ فنکاروں نے اپنی فنی ندرت کے التزام کے ساتھ تنہائی کے تجربے کے مختلف پہلوؤں کوا جاگر کیا ہے۔ یہ ایک ایسا آفاقی منظر نامہ ہے جو صدیوں کی وسعتوں میں پھیلا ہوا ہے۔ انسانی تاریخ کے وسیع کینوس پر تنہائی کی بے شمار داستانیں درج ہیں جہاں خارجی اور داخلی سطح پر وقت اور مقام سے آزاد تنہائی کا تجربہ موجود ہے۔</p>
			<p>اقبال کی پوری نظم ایک <annotation lang="en">ironical statement</annotation>نظر آتی ہے۔ سطحی طور پر ایسا محسوس ہوتا ہے کہ شاعر اپنی تنہائی سے بے زار ہے اور کسی ہم نفس کا متلاشی ہے لیکن اگر بنظرِ غائر اس کی رمزیت کو تلاش کیا جائے تو محسوس ہوتا ہے کہ تصور تنہائی کو <annotation lang="en">glorify</annotation> کیا گیا ہے تاکہ انسانی وجود کو علائق دنیاوی سے منزہ کرتے ہوئے اس کے مقصدِ تخلیق کو نمایاں کیا جاسکے۔ یہ ہی وہ تنہائی ہے جو مطلوب و مقصود مومن ہے اور اس کو تمام کائنات سے افضل و برتر بناتی ہے۔</p>
			<p>تنہائی کا دوسرا پہلو اپنی خودی <annotation lang="en">(real self)</annotation> کی تلاش بھی ہو سکتی ہے جس کو اقبال نے روایتی شاعری سے اٹھا کر گہری معنویت کے ساتھ شعری قالب میں ڈھالا ہے۔ نـظم میں جو کچھ نظر آتا ہے وہ محض التباس نظر ہے جس کے مغز اور معنویت کا انکشاف بصیرت کا تقاضا کرتا ہے۔ جیسے ہی انسان کو اپنی ذات کی شناخت کا عرفان ہوتا جاتا ہے اس میں تنہائی کا احساس بیدار ہوتا جاتا ہے اور وہ اپنی اصل کی طرف لوٹنا چاہتا ہے جہاں سے وہ بنیادی طور پر تعلق رکھتا ہے۔ کل شیٔ یرجع الی اصلہ (ہر چیز اپنی اصل کی طرف لوٹتی ہے) کے بمصداق انسان بھی اسی جگہ کا آرزو مند رہتا ہے جہاں سے وہ آیا ہے۔ اس لیے مظاہر فطرت انسان کی تڑپ، اضطراب اور بے چینی میں اس کے مونس و ہمدرد نہیں بن سکتے۔ کیونکہ وہ اس وجدانی تجربے سے نا آشنا ہیں۔</p>
			<p>ہم اس کیفیت کو کائناتی تنہائی بھی کہہ سکتے ہیں۔ انسان کسی بھی نئی جگہ پر تنہائی کے احساس سے فطری طور پر دوچار ہوتا ہے۔ اجنبیت کے احساس کا دوسرا نام تنہائی ہے، کائنات اجنبی ہے ”یہ گنبد مینائی یہ عالم تنہائی“ یہاں عالم ذو معنی ہے۔ ایک عالم کا مفہوم کائنات ہے اور دوسرا عالم انسانی کیفیت کو اجاگر کرتا ہے یعنی کائنات اور انسان دونوں اپنی اپنی جگہ پر تنہا ہیں کیونکہ دونوں ایک دوسرے کے لیے اجنبی ہیں۔ اس تنہائی کا شعور صرف انسان کو ہی بخشا گیا ہے وہی محسوس کر سکتا ہے کہ وہ اصلاً اس کائنات سے تعلق نہیں رکھتا اس کا تعلق کسی اور مقام سے ہے جس کی طلب و جستجو میں وہ مضطرب ہے۔</p>
			<p>مغربی شاعر فطرت ورڈزورتھ کی شعری کائنات میں مظاہر فطرت غم گسار، چارہ ساز، رہنما، وغیرہ کا رول اداکرتے ہیں۔ اقبال کے یہاں یہ مظاہر فطرت انسان کے لیے بیگانۂ محض ہیں۔ ورڈز ورتھ کا رویہ غم دنیا سے فرار حاصل کرنا اور مظاہر فطرت کی آغوش میں پناہ تلاش کرنا ہے۔ اقبال کا رویہ کہیں ارفع ہے اس کے لیے موجودات فطرت تنہائی کا سد باب نہیں ہیں یا اس کے روحانی کرب و اضطراب کا مداوا نہیں ہیں۔ اقبال کا وژن انسان کو مظاہر فطرت سے بالا تر لے جاتا ہے۔ اس کے لیے مظاہر فطرت اپنے اپنے وجود میں محدود اور انسان کے مقام اعلیٰ سے کم تر اور ناواقف۔ اسی لیے اقبال کے تصور تنہائی کا <annotation lang="en">spectrum</annotation> کہیں زیادہ وسیع ہو جاتا ہے۔ <annotation lang="en">W. B. Yeats</annotation> کی شاعری میں بھی ورڈزورتھ کی طرح مظاہر فطرت انسان کی سکون افزائی اور قلبی فرحت و انبساط کا سبب ہیں۔ کولرج، شیلی، کیٹس بھی دنیا کی آشفتہ سامانی سے گھبرا کر اپنی تصورات کی دنیا میں فرار حاصل کرتے ہیں۔ مقصد! تنہائی کی برکتوں سے مستفید ہونا اور گردش روزگار سے نجات حاصل کرنا ہے۔ مغربی شعرا کے یہاں عزلت گزینی باعث رحمت ہے جو فوری طور پر غم دوراں سے نجات بخشتی ہے۔ لیکن اقبال کے لیے اس کائنات کی اجنبیت اس کے احساس تنہائی کو مزید گہرا بناتی ہے یہ ہی وہ بنیادی فرق ہے جو اقبال کے تصور تنہائی کو دوسرے شعرا سے ممتاز کرتا ہے۔</p>
			<p>اگر اس وسیع سے وسیع تر تناظر میں جائزہ لیا جائے تو یہ تصور تنہائی انفرادی بھی ہے اور اجتماعی بھی۔ کیونکہ پوری انسانیت بحیثیت ایک کل کے ایک اکائی بن جاتی ہے اور پھر اپنے محیط کے دائرے سے باہر نکل کر قرنوں اور صدیوں پر پھیل جاتی ہے۔ زمان و مکان کے قیود و حدود کو توڑتی ہوئی اولاد آدم کے تسلسل سے آدم تک پہنچتی ہے۔ وہ آدم جو تمام انسانیت کا مبداء ہے۔ اور تنہائی کے کرب کا ابتدائی آشنا جس کے بارے میں قرآن کا واضح اعلان موجود ہے۔ <annotation lang="ar">الذی خلقکم من نفس و احدۃ </annotation> (وہ جس نے تمھیں ایک نفس سے پیدا کیا) ۔ اور یہ ہی وہ نفس واحد ہے جو آج بھی کرب تنہائی سے فغاں بہ لب ہے۔ اجمالاً اس نظم کے بارے میں <annotation lang="en">Plotinus</annotation> کا قول بھی معتبر نظر آتا ہے:</p>
			<blockquote>
				<p><annotation lang="en">The flight of the alone to the alone</annotation></p>
				<p>(تنہائی کی پرواز تنہائی کی جانب)</p>
			</blockquote>
			<p>یہ ایک انتہائی مربوط و منضبط اور محاکاتی نظم ہے۔ اس کی <annotation lang="en">pictorial imagery</annotation> کی ہر <annotation lang="en">image</annotation> تنہائی کے تصور کو مزید گہرائی عطا کرتی ہے۔ یہاں تخیل کی رفعت، احساس کی شدت اور الفاظ کی جودت مل کر ایک اکائی کی تخلیق کرتے ہیں جس کو نامیاتی کل بھی کہا جا سکتا ہے۔ <annotation lang="en">images</annotation> کی تجسیم کاری کے ذریعے مکالمے کا کام لیا گیا ہے جو کسی حد تک <annotation lang="en">dramatic monologue</annotation> کی تکنیک سے مماثل ہے۔ اور نظم کو ایک ڈرامائی <annotation lang="en">pattern</annotation> عطا کرتا ہے۔ نظم کا ہر بند ایک موسیقی آہنگ سے شرابور نظر آتا ہے۔ ہر لفظ ایک ایسے آہنگ میں ڈوبا ہوا ہے جیسے لفظ نہ ہو بلکہ کسی نغمے کا سُر ہو جو کسی روحانی مضراب سے ایک دلکش <annotation lang="en">symphony</annotation> میں ڈھل گیا ہو۔</p>
			<p>اس نظم میں کردار حقیقی <annotation lang="en">(realistic)</annotation> نہیں بلکہ بعض عنصری کیفیت کی ترجمانی کے لیے وضع کیے گئے ہیں۔ پوری نظم ایک علامتی اظہارییکے مترادف ہے جو اپنی پیوستگی اور انضباط <annotation lang="en">(coherence and organisation)</annotation> کے اعتبارسے انتہائی زرخیز ہے۔ اس نظم میں جو روحانی تجربہ سطح پر نظر آتا ہے وہ محض تجربے کی حیثیت سے زیادہ اہم نہیں بلکہ ان اقدار کی وجہ سے معنی خیز اور اہم بنتا ہے جو اس کی گہرائیوں میں مضمر ہے اوراس کے لیے قوت نمو فراہم کرتا ہے۔ جو موجودات کے تجسیمی مظاہر سے بلند ہو کر ان کی بطونی ماہیت کو اپنی گرفت میں لے لیتا ہے۔ اور جو سائنسی تصور کائنات کو مصور کائنات کی ہمہ گیری سے مربوط کرتا ہے۔ جو ’ہمہ اوست‘ یا ’از ہمہ اوست‘ کی فلسفیانہ موشگافیوں سے ورالوریٰ ان مستتر حقائق کو واشگاف کرتا ہے جو ذہن انسانی کی محدود وسعتوں میں جلوہ گر ہو سکتے ہیں۔ زبان کے حدود و قیود کے با وجود اقبال کا رہوار تفکر اور توسن تخیل سبک گامی سے شعری کائنات کے ایسی منازل طے کرتا نظر آتا ہے جہاں تک پہنچنے کے لیے سعیِ بلیغ نا گزیر ہے۔</p>
		</section>
	</body>
</document>