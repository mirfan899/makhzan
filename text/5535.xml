<document>
	<meta>
		<title>مصری کی ڈلی یا سفید چینی: ترجمہ نگاری اور اس کے آزار</title>
		<author>
			<name>محمد عمر میمن</name>
		</author>
		<publication>
			<name>Bunyad, Volume 5</name>
			<year>2014</year>
			<city>Lahore</city>
			<link>https://gcll.lums.edu.pk/research-publications/bunyad-v-05-2014</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<blockquote>
				<p>کامیاب ترجمہ وہ ہے جو اصل کے مطابق ہو (یا بڑی حد تک اصل کے مطابق ہو) اور خلاقانہ شان رکھتا ہو۔ ظاہر ہے ان دونوں باتوں کا یکجا ہونا تقریباً ناممکن ہے۔</p>
				<p>اور</p>
				<p>لہٰذا یہ کہنا غلط ہے کہ ترجمہ کیے ہوئے فن پارے کو ترجمہ نہیں معلوم ہونا چاہیے۔</p>
			</blockquote>
			<p>دسمبر۲۰۱۰ء کے اوائل میںجب میں کراچی پہنچا تو ”بین الاقوامی اردو کانفرنس“ کو شروع ہوئے ایک دن ہوچکا تھا۔ چونکہ دوسرے دن کی پہلی بیٹھک اردو افسانے سے متعلق تھی اور مجھے فکشن سے دلچسپی بھی ہے، میں اس کے حاضرین میں جا شامل ہوا۔ وہاں سے بے کیف ہوکر گھر لوٹنے کے لیے اٹھا توبرآمدے میں کسی صاحب نے مخاطب کیا اور بتایا کہ ٹی وی<annotation lang="en">Channel</annotation>-1 اپنے ”بُک کلب“ پروگرام کے لیے میرا انٹرویو لینا چاہتا ہے۔ مجھے کیا تعارض ہوسکتا تھا۔ وہ صاحب مجھے اُس اسٹیج پر لے کر پہنچے جو ”آرٹس کاؤنسل“ کے عقب میںکھلی فضا میں منعقد ہونے والی تقریبوں کے لیے مخصوص ہے۔ وہاں مسعود اشعر اور اردو کے بزرگوارانتظار حسین صاحب اپنی اپنی نشستوں پر پہلے سے براجمان تھے۔</p>
			<p>تقریباً گھنٹا بھر کے اس انٹرویو میں — جس کا موضوع افسانوی ادب اور ترجمہ نگاری کے حوالے سے گفتگو بتایاگیا — ہم تینوں کے آگے کئی سوال رکھے گئے، جن کو، اوراِن کے جوابات کوبھی، یہاںدہرانا فائدے سے خالی نہ ہوگا۔ کیامغربی فکشن اردو میں مناسب مقدار میں ترجمہ ہورہا ہے اور کیا مغرب میں فکشن، خاص طورپر ناول کی افضلیت اور اس کی بابت بحث مباحثوں نے اردو کے اربابِ ذوق میںبھی اسی قسم کے بحث و مباحثے کو راہ دی ہے؟ مسعود اشعر صاحب نے بڑا دو ٹوک جواب دیا: ”تھوڑا بہت ترجمہ ہورہا ہے، لیکن اتنا نہیں جتنا ہونا چاہیے۔ “ دوسری بات کی بابت بھی ان کا جواب اتنا ہی مختصر تھا: ”کچھ ہوئی ہے لیکن زیادہ نہیں! “ اس سلسلے میں انہوں نے دو باتیں اور کہیں: اول تو یہ کہ عالمی ادب تک ہماری رسائی اس کے انگریزی تراجم کے ذریعے ہوتی ہے۔ دوسرے یہ کہ اِن انگریزی تراجم کی بابت اکثر ”غلط“ ہونے کا گمان کیا جاتا ہے، جس کی وجہ سے نئے ترجمے کی حاجت محسوس ہوتی ہے۔ انھوں نے دلیل کے طور پرٹالسٹائی کے ناول <annotation lang="en">War and Peace</annotation>کے سات اورمارسیل پروست کے <annotation lang="fr">À la recherche du temps perdu</annotation> کے دو ترجموں کا حوالہ دیا۔ اگرچہ انھوں نے ”موضوع“ اور ”اسلوب“ کے ضمن میں کسی قدر مغربی اثرکا اعتراف کیا، ان دونوں اصطلاحوں کی کوئی تشریح نہیں کی۔ یہی نہیں، بلکہ تراجم کی مقدار کے بارے میں بھی ان کے بے حد قلیل سے جواب سے کوئی واضح اندازہ قائم کرنا مشکل تھا۔</p>
			<p>مجھے یوں محسوس ہواکہ جواب سرسری اورناکافی تھا۔ اس میں ترجمہ نگاری کے دقیق اور خاصے گنجلک مسائل سے نبردآزما ہونے کی کوشش یکسر ناپید تھی۔ مثلاً، پہلے ایک آدھ سامنے کی موٹی اور ضمنی سی بات کا ذکر ہوجائے: ہمارے مغربی جانب، پڑوسی ملک ایران میں شرحِ خواندگی اب تقریباً سو فیصد کو پہنچا چاہتی ہے۔ مغربی زبانوں میں نوشتہ سائنسی، ادبی، اور فلسفے کی کتابوں کا ترجمہ، اور بعض اوقات تو ایک ہی کتاب کے کئی کئی فارسی تراجم، وہاں مغرب میںاشاعت کے ایک دو سال کے اندر اندر ہی طبع ہوجاتے ہیں۔ (سر راہے یہ ذکر بھی ہوجائے کہ پاکستان میں خود فلسفہ اور اس کی بابت غور و خوض جس کسمپرسی، یا بلکہ نزاع کے عالم میںہے اس کا اندازہ سید حسین نصراوراولیورلی مین کی ایڈٹ کردہ <annotation lang="en">History of Islamic Philosophy</annotation> کے پاکستان میں فلسفے کی بابت چار صفحے کے باب کے معیار کی فرومائگی اور نارسائی کو دیکھ کر آسانی سے کیا جاسکتا ہے۔ اس کے مقابلے میں دورِ حاضر کے ایرانیوں کی فلسفے اور تصوف کی مابعد الطبیعیات سے دلچسپی نہ صرف قائم اور بے حد فعّال ہے، بلکہ ان موضوعات پر وہاں قابلِ ذکر اور اہم کام بھی ہورہا ہے۔ ) ابھی حال ہی میں مَیں نے پڑھا تھا کہ ایرانیوں نے لاطینی امریکی اور ہنگری زبان کے بے شمار ناولوں کا فارسی میں ترجمہ کر ڈالا ہے، فرانسیسی، جرمن وغیرہ کے تراجم کو تو جانے دیجیے۔ دوسری طرف، پاکستان میں شرحِ خواندگی شرمناک حد تک کم ہے، اور اس میں اردو کا حصہ تو اور بھی کم۔ اردو فکشن پڑھنے والوں کی تعدادمشکل سے ایک فیصد ہوگی، یا اس سے بھی کم۔ اب چونکہ علما، ادبا، مصوروں، موسیقاروں، اور دیگر فنکاروں کو جو شاہی سرپرستی ہمارے گذشتہ ادوار میں حاصل رہی تھی اسے رفت وگذشت ہوئے زمانہ ہوچکا ہے، اردو کا موجودہ ادیب محض اپنی نگارش کے بل بوتے پرروزی نہیں کما سکتا۔ (پھر یہ کہ درباروں، رجواڑوں اور نوابوں کے ٹکڑوںپر پلنا کوئی ایسی قابلِ فخر بات نہیں۔ ) ہمارے بیشتر لکھنے والے، بشمول انتظار حسین اور مسعود اشعر صاحبان، لکھنے کے علاوہ دوسرے پیشوں سے اپنا پیٹ پالتے ہیں، اور دو چار کو چھوڑ کر باقی سب حصولِ معاش کے لیے بڑے وقت طلب پیشوںمیںمصروف ہیں۔ ان پیشوں میںاشتغال سے بمشکل نکالی ہوئی چند ساعتوںمیں یہ اصحاب لکھنے لکھانے کو ایک مستقل اور باقاعدہ پیشے کے طور پر بھلاکیسے اپناسکتے ہیں ؟ان کے مادی اعتبار سے اِس شوقِ فضول کو زیادہ سے زیادہ فرصت کے وقتوں کا ایک شغل یا ہوبی ہی کہا جاسکتا ہے۔ اس سے ان کی معاشی ضرورتوں کی تسکین نہیں ہوتی۔ پھر یہ بھی کہ بہت سے نئے ادیبوں کو اپنی کتابیں خود پیسے دے کر چھپوانی پڑتی ہیں۔</p>
			<p>کتاب کی تعدادِ اشاعت عام طور پر۰۰ ۵درج کی جاتی ہے، الّا ماشاءاللہ! اور یہ اس ملک میں جس کے باشندوں کی تعداد ۱۸۰ ملین ہے۔ تقسیمِ ہند کے آس پاس کے زمانے میں فکشن کی کتاب پر اس کی تعدادِاشاعت ایک ہزار یا گیارہ سو درج کی جاتی تھی۔ (خیر، یہ کوئی ڈھکی چھپی بات نہیں کہ اکثر اردو کے کمرشل پبلشر کتاب مندرجہ تعدادسے کہیں زیادہ چھاپتے ہیں، لیکن اگر یہ پانچ ہزار یا دس ہزار بھی ہوتو اس کی آمد سے ادیب کی گذر اوقات کتنے دن تک ہوسکے گی۔ )</p>
			<p>میں نے جب اپنے ایک مدیر اور پبلشر دوست کو چند ناولوں کے ترجمے کتابی شکل میں چھاپنے کے لیے دیے تو انہوں نے کہا کہ کتاب چھاپیں گے تو تعدادیہی دو سو ڈھائی سوہوگی، اور اگر یہ پوری بک بھی گئی تواس میںکئی سال لگ جائیں گے۔ اس سے بہتر ہے کہ ترجموں کو رسالے میں شائع کردیا جائے کہ اس کے بندھے ہوئے پانچ چھ سو باقاعدہ خریدار توہیں۔ اس طرح یہ جلداور نسبتاً زیادہ پڑھے جائیں گے۔ میں عمومی صورتِ حال کا ذکر کررہا ہوں۔ بعض ادیب اور بعض نوع کی کتابیں یقیناً کثیر تعداد میں چھپتی اور بکتی ہیں، لیکن ان کی حیثیت استثنائی ہے۔</p>
			<p>اس صورت حال میں، ادب میں ایک پرجوش انہماک کی کمی کا روناروناکس حدتک معقول ہوسکتا ہے ؟یہی غنیمت ہے کہ ناسازگارماحول اور ادب کش رویے کے باوجود ہمارے ادیب کچھ نہ کچھ پھر بھی کرلیتے ہیں۔ کیا یہ ضروری نہیں کہ اولاً شرحِ خواندگی کی پیش رفت کا بندوبست کیا جائے ؟اور پھر اس سے بھی تشفی بخش نتیجے کی توقع خیالِ خام ہے، اگر ساتھ ہی نئی پود میںاردو کے ثقافتی ورثے کی بابت مثبت رویہ نہ پیدا کیا جائے۔</p>
			<p>چلیے اب اہم مسائل کی طرف آتے ہیں۔ یہ کہناکہ کسی مغربی ادیب کی نگارش کو متعدد ترجموں کی حاجت اس لیے پیش آئی کہ ہرپچھلا ترجمہ صحیح نہیں تھا، معاملے کی پیچیدگی کو کچھ زیادہ ہی آسان بنا دینا ہے۔ ہمیں یہ فرض نہیں کرلینا چاہیے کہ متن کوئی اَٹل اور جامد شے ہے جس کے بس ایک معنی ہوتے ہیں۔ چونکہ ہر معاشرہ اور نسل کسی فن پارے کا ترجمہ اولاًاپنے لیے کرتی ہے، اس کے مختلف ترجموں میں فرق اوراختلاف کا در آنا ناگزیر ہے۔ پھر یہ کہ ہر نسل کے ترجمہ نگار فن پارے کی تفہیم میں اپنی مخصوص شخصیت اور بصیرت سے کام لیتے ہیں جن کا واحد ترجمے کی صورت میں ضائع ہوجانالازمی ہے۔ ارس وڈمیر <annotation lang="en">(Urs Widmer)</annotation> کا قول ہے کہ:</p>
			<blockquote>
				<p>کسی ادبی متن کی صرف واحد کلید نہیں ہوتی جو اس کے سارے اسرار ورموز ہم پر منکشف کرسکے۔</p>
			</blockquote>
			<p>اس سے ملتی جلتی لیکن مفصل بات شمس الرحمٰن فاروقی صاحب نے کہی ہے، یہی کہ:</p>
			<blockquote>
				<p>ہم نظم یا شعر کے اندر پنہاں و پیدا تمام مطالب سمجھ لیں [۔ ۔ ۔ ] ناممکن ہے</p>
				<p>اور</p>
				<p>ہر شخص ہر شعر کو مختلف زمانوں اور صورتِ حال میںمختلف طرح دیکھتا ہے</p>
				<p>اور</p>
				<p>شعر کے لغوی معنی نہ بدلیں لیکن پڑھنے والے کی صورتِ حال کے اعتبار سے معنویت بدل جاتی ہے۔</p>
			</blockquote>
			<p>گو یہ قول شعر کی بابت ہے، تاہم اس کا اطلاق بلاتردد ہر فنکارانہ نگارش پر ہوسکتا ہے جس میں تخلیقی زبان استعمال ہوئی ہو، اور ہر اثرانگیز اور معیاری اعتبار سے بلند ناول اور افسانے کا دارومدار لامحالہ تخلیقی زبان کے استعمال پر ہوتا ہے۔ مزید برآں، یہ بھی ملحوظ رہے کہ جب کوئی فن پارہ لکھنے والے کے ذہن سے نکل کر منظر عام پر آجائے تو پھر اس کے جملہ معنوی حقوق صرف مصنف کے نام محفوظ نہیں رہتے۔ اگر نگارش کا متن اپنی داخلی دروبست میںکسی مخصوص مفہوم کی نفی نہیں کرتا، تو اس بات پر اصرار کہ مصنف کامنشاتواس سے مختلف تھاکوئی بہت زیادہ بامعنی اعتراض نہیں ہوسکتا، نہ کوئی ٹھوس اور ناگزیر اصولِ نقد۔ معنویت کی کثیر الجہتی کی بڑی وجہ ہر اچھی نگارش میں ابہام کا عنصرہے، جس کی شعر کے حوالے سے فاروقی صاحب نے بڑی اچھی وضاحت کی ہے۔ کہتے ہیں کہ غالب کو مشکل پسند شاعر کہا جاتا ہے، اور خود غالب بھی اپنے کوشاید مشکل پسند ہی سمجھتے تھے۔ لیکن یہ مشکل پسندی اس نوعیت کی نہیں تھی کہ لفظ سمجھ میں نہیں آرہا (ایسا ہے تو لغت دیکھ لیجیے) ، بلکہ شعر میں ابہام کی وجہ سیہے جو، کم از کم غالب کے یہاں، استعارہ در استعارہ کے استعمال سے پیدا ہوتا ہے۔ ویسے ابہام کے چار عناصر (تشبیہہ، پیکر، استعارہ، علامت) میں سے دوکا وجود فن پارے میں ضروری ہے، چاہے یہ فن پارہ شعری ہو یا نثری۔ یہ ابہام کی نیم روشن دھندلی دھندلی فضا ہی ہوتی ہے جس میں کئی تعبیریں، وہ جو شاعر کا منشا ہوں، اور وہ بھی جو لوگوں کو بعد میں نظر آئیں، بہ یک وقت موجود رہتی ہیں۔ یہی وصف وہ فاصلہ پیدا کرتا ہے جو اچھے شعر میں شاعر اور قاری؍سامع کے درمیان سکڑنے نہیں پاتا اور شعرہر دور میں تازہ کار محسوس ہوتا ہے۔</p>
			<blockquote>
				<p>استعاراتی یقیناً ادب کا منطقہ ہے۔</p>
			</blockquote>
			<p>شایداس سے وڈمیر کی مراد بھی یہی ہے۔ اور اس سے بھی کہ:</p>
			<blockquote>
				<p>”غیر گومگو جیسے منطقوں میں خیالات کا گذر نہیں“</p>
				<p><annotation lang="en">(In unambivalent zones thoughts are not had)</annotation>۔</p>
			</blockquote>
			<p>ماریوبرگس یوسا <annotation lang="en">(Mario Vergas Llosa)</annotation> نے اپنے فرضی نوجوان ناول نگار کو اچھا فکشن لکھنے کی جو راہیں سجھائی ہیں ان کو بیان کرنے کے بعد، بالکل آخر میں یہ بھی کہتا ہے:</p>
			<blockquote>
				<p>اس کے باوصف، یہ واضح کردینا مجھے سب سے زیادہ اہم معلوم ہوتا ہے کہ تنقید، خود اپنے میں، اس وقت بھی جب یہ غایت درجہ سخت گیر اور وجدانی ہو، امرِ تخلیق کی مکمل توجیہہ کرنے کی اہل نہیں ہوتی، اس کی اپنی کلیت میں تشریح کرنے کی۔ ایک کامیاب فکشن یا نظم میں ہمیشہ ہی ایک ایسا عنصر یا بُعد شامل ہوگاجسے عقلی تنقیدی تجزیہ گرفت میں لانے سے عاجز رہے گا۔ یہ اس لیے کہ تنقید تعقّل اور ذہانت کا ثمر ہوتی ہے، اور ادبی تخلیق میں دوسرے عوامل، بعض اوقات اس کے لیے فیصلہ کن اہمیت کے حامل — جیسے وجدان، حسّیت، عمدہ قیاس آرائی، اور حتیٰ کہ اتفاق — دخیل ہوتے ہیںاور تنقید کے باریک ترین داموں میں بھی نہیں آتے۔ اسی لیے کوئی کسی کو تخلیق کرنا سِکھا نہیں سکتا۔</p>
			</blockquote>
			<p>مطلب یہ کہ تحریر کے مافیہ کی بابت ابہام — جس میں اس کی تازگی اور دوام کا گھر ہے — جو شعوری طور پر تخلیقی حربوں کے استعمال سے پیدا کیا گیا ہو یا وجدانی طور پر خود بخود پیدا ہوگیا ہو، عقل کی گرفت میں نہیں آسکتا، یعنی ہم اس کی بابت ”کیوں“ اور ”کیسے“ نہیں کہہ سکتے، بس اس کی موجودگی اور فن پارے میں اس کی کارفرمائی سے پیدا ہونے والی اثر انگیزی کی تصدیق ہی کرسکتے ہیں۔ یہ حال اگر اصل کا ہے تو تحریر میں مضمر جہات میں سے کسی ایک جہت، یا کسی بالکل نئی جہت کے حق میںترجمہ نگار کی ترجیح کوئی گردن زدنی امر نہیں، بشرطے کہ تحریرداخلی اعتبار سے مرجّح جہت کا انکار نہ کرتی ہو۔</p>
			<p>غالب کے پائے کی اردوے معلی میں تو نہیں، منٹو کے افسانے ”گورمکھ سنگھ کی وصیت“ کا اختتامیہ دیکھیے:</p>
			<blockquote>
				<p>سرادار گورمکھ سنگھ کا لڑکا سنتوکھ جج صاحب کے مکان کے تھڑے سے اتر کر چند گز آگے بڑھاتو چار ڈھاٹا باندھے ہوئے آدمی اس کے پاس آئے۔ دو کے پاس جلتی مشعلیں تھیں اور دو کے پاس مٹی کے تیل کے کنستر اور کچھ دوسری آتش خیز چیزیں۔ ایک نے سنتوکھ سے پوچھا، ”کیوں سردارجی، اپنا کام کر آئے؟“</p>
				<p>سنتوکھ نے سر ہلا کر جواب دیا، ”ہاں کرآیا۔ “</p>
				<p>اس آدمی نے ڈھاٹے کے اندر ہنس کر پوچھا، ”تو کردیں معاملہ ٹھنڈا جج صاحب کا؟“</p>
				<p>”ہاں— جیسے تمہاری مرضی۔ “</p>
				<p>یہ کہہ کر سردار گورمکھ سنگھ کا لڑکا چل دیا۔</p>
			</blockquote>
			<p>”ہاں—جیسے تمہاری مرضی“ سیدھا سادہ سا جملہ ہے۔ کوئی استعارہ بھی استعمال نہیںہوا، تاہم اس کی واجبی سی ابہامی کیفیت عیاں ہے: کیا سنتوکھ بلوائیوں کو اجازت دے رہا ہے کہ جج صاحب کو مار ڈالیں، اور اس میں اس کی مرضی بھی شامل ہے، یا یہ اس کی انتہائی بے چارگی اور مایوسی کا غمازہے؟ کیا وہ جج صاحب کے یہاں عید کی سویّاںلے کر صرف اپنے والد کی وصیت پوری کرنے آیا ہے اور خود اسے جج صاحب اور ان کے بچوں کی جانوں سے کوئی دلچسپی نہیں ؟اگر ایسا ہے تو پھر سنتوکھ کوئی سیدھا سادہ کردار نہیںرہتا۔ اس کے غیر واضح رد عمل کے نتیجے میں افسانے کی معنویت بھی بڑھ جاتی ہے۔</p>
			<p>منٹو صاحب اکثر بے حد سادہ سے جملوں سے صورتِ حال اور کردارکے کلام اور؍یا عمل کی بابت ابہام پیدا کردیتے ہیں کہ آپ ان کے اور ان کے محرّکات <annotation lang="en">(motivations)</annotation> کے متعلق کوئی قطعی فیصلہ نہیں کر پاتے، کیونکہ اسلوبِ نگارش بہ یک قت ایک سے زیاہ امکانات کا حامل ہوتا ہے۔ یہ ”چلمن سے لگے بیٹھے ہیں“ والی کیفیت کا نام ہے اور، کم از کم، میلان کنڈیرا کی دانست میں، فکشن کا اولین وصف، اس کی علتِ وجود، اس کا فرضِ منصبی — یہی قطعیت اور ایقانات سے گریزاور جواب فراہم کرنے کے بجائے سوال اٹھانا! گریز کے اسی دھندلکے میں تضادات، جن سے بیشتر انسانوں کی زندگی عبارت ہے، پنپ سکتے ہیں۔</p>
			<p>بحث طول پکڑ رہی ہے تاہم ابہام کا ایک پہلو اوربھی ہے۔ یہی کہ قطعیت سے گریز اوربہ یک وقت متعددامکانات کی گنجائش میں رجائیت کاشائبہ پایا جاتا ہے۔ اگر فکشن کی کوئی اخلاقیات ہو سکتی ہے (جو اخلاقیات کے عام معنی سے یقینا اور ناگزیراً مختلف ہوگی) تو وہ اس کا متصادم، متضاداور متاقطع تصورات کے لیے اپنے میںگنجائش پیدا کرنا ہے۔ اسی سے ان کی، کم از کم فکشن کی حد تک، ایک ہی رقبے میںرواداری اور دانش کے ساتھ ہم زیستی ممکن ہے، ورنہ عملی زندگی میں ان میں سے ہر ایک اپنے مخالف کو ناپید کرنے کے درپے ہوجائے گا۔ رواداری کے ساتھ ہم زیستی کی خواہش اور کوشش میں فکشن اسی مادی زندگی کا کسی قدر عکس ہوتے ہوئے بھی بنیادی طور پر اس سے مختلف ہے۔</p>
			<p>سوایک فن پارے کی تفہیم کے معاملے میں کسی خاص مفہوم پر اصرارکوئی بہت زیادہ معتبر اور صائب طریقۂ کار نہیں، اور نہ لسانی فنون کے معاملے میں صحیح اور غیر صحیح پر ضدہی۔ ہر وہ لفظ جو تخلیقی طور پر استعمال کیا گیا ہو، اپنے میں بڑی ہفت پہلو اور تابدارکائنات کا حامل ہوتا ہے۔ ترجمہ نگار اس میںوہی سب دیکھتے ہیں جو ان کے تجربے کے حسبِ حال ہو اور اس کے اظہار میںاپنے وقت کی رائج زبان ضروری ترمیم کے ساتھ استعمال کرتے ہیں۔ ڈکنز، جوائس اور جولین بارنز کی مستعملہ انگریزی کا لب و لہجہ بعینہٖ یکساں نہیں۔ ظاہرہے، ڈکنز کے کسی ناول کا انیسویں صدی کا فرانسیسی ترجمہ اس کے بیسویں یا اب اکیسویں صدی کے فرانسیسی ترجمے سے مختلف تو ہوگا ہی۔</p>
			<p>یہاںمجھے ہنگری کے بڑی حد تک بھلائے ہوئے ناول نگار شاندورمارئی <annotation lang="en">(Sándor Márai)</annotation> (۱۹۰۰ئ-۱۹۸۹ئ) کا ناول ایستھر کا ورثہ <annotation lang="en">(Esther's Heritage)</annotation> یاد آرہا ہے۔ میں نے اس سے جو مطلب نکالا تھا وہ یہ ہے کہ اگرایستھر، جو کوئی بے وقوف نہیں، چھٹے ہوئے چالباز اور جعل ساز لیوش کی تمام چارسوبیسیوںسے کما حقہ واقف ہونے کے باوجود بقائمیِ ہوش و حواس اپنی آخری ملکیت (مکان اور اس سے ملحقہ باغ) اس کے حوالے کردیتی ہے، اس یقینِ کامل کے باوجود کہ اس بار بھی لیوش اسے دھوکہ دے رہا ہے، تو اس کی کیا توجیہہ ہوسکتی ہے ؟یہی ناکہ ناول ہمارے تیقنات کے بارے میں ہمیںشبہے میں ڈال رہاہے۔ بتانا چاہتا ہے کہ حقیقت کوئی ایک مستقل اور اٹل شے نہیں، بلکہ اس کے کئی پہلو ہوسکتے ہیں، چاہے یہ سب کے سب ہماری تجربی زندگی کا حصہ نہ ہوں۔ آخری ملاقات میں جب لیوش، ایستھر کا گھر ہتھیانے آیا ہے، اس کے چندفقرے ایستھرکی ہوشمندی اور اس کے زائیدہ تصورات کی بنیادیں متزلزل کردیتے ہیں۔ وہ کہتا ہے:</p>
			<blockquote>
				<p>یہ ایسی چیز نہیں جسے میں لکھ سکتا ہوں یا لے کے قانون کے پاس جاسکتا ہوں، ظاہر ہے۔ لیکن دوسری قسم کے قانون بھی ہوتے ہیں۔ تمھیں اس کا احساس نہ ہو، لیکن یہ لمحہ ہے جب تمھیں آگاہ ہوجانا چاہیے کہ اخلاقی قانون کے علاوہ بھی ایک قانون ہے، اتنا ہی واجب، اتنا ہی برحق۔ ۔ ۔ کیسے کہوں ؟ایک طرح کی خود آگاہی ہوتی ہے جس کے متحمل ہونے سے لوگ ہچکچاتے ہیں۔ تمہیں جان لینا چاہیے کہ صرف الفاظ، عہد، اور وعدے ہی نہیں ہوتے جو لوگوں کو ایک دوسرے سے وابستہ کرتے ہیں، اور نہ یہ احساسات یا ہمدردیاں ہیں جو ان کے تعلق کی حقیقی نوعیت کا تعین کرتی ہیں۔ کوئی اور چیز بھی ہے، ایک قانون جو زیادہ مستحکم، زیادہ سخت ہے، جو بتاتا ہے کہ ایک شخص دوسرے سے وابستہ ہے یا نہیںہے [۔ ۔ ۔ ] تو یہ قانون ہے جس نے مجھے تم سے نتھی کیا تھا۔ [۔ ۔ ۔ ] خیر میں کچھ بھی سہی، یہ میں ہوں، بدعہد، ناقابلِ اعتبار، بھگوڑا، جو اپنی روح اور ارادے دونوں میں اس قانون سے وفاداری کی زیادہ صلاحیت رکھتا ہے، یہ قانون جس کی تمھیں کتابوں یا قانونی جدولوں میں کہیں ایک رمق بھی نظر نہیں آئے گی۔ ۔ ۔</p>
			</blockquote>
			<p>اور ایستھر کی ساری ہوشمندی دھری کی دھری رہ جاتی ہے۔ لیوش کا یہ نا محرر قانون اسے کسی سطح پرحقیقت سے زیادہ حقیقی معلوم ہونے لگتا ہے، اوراس کے ذہن میںڈگر سے ہٹے ہوئے ایک بالکل مختلف امکان کے نقوش اجاگر کرتا ہے۔ وہ جو قدم اٹھاتی ہے وہ سراسر انسانی تجربے اور عقل سلیم کے خلاف جاتا ہے۔ خود ایستھر ہی نہیں، ہم بھی اس کے ساتھ اب یہ فیصلہ نہیں کر پاتے کہ لیوش کی جملہ ـفریب کاریوں، دغا بازیوں، دروغ گوئیوں اورانسانی غلاظت سے واقف ہوتے ہوئے بھی اسے اچھا کہیں یا برا۔ بلکہ برا کہتے ہوئے ہمیں اس کے ساتھ ناانصافی کا کسی قدر مجرمانہ احساس ہوتاہے۔ الغرض، یہ ناول ہمارے سارے تجربے اور علم و دانش کو ایک سطح پر اپنے ایک کردار کی تفہیم کے معاملے میں خاصی الجھن میں ڈال دیتا ہے۔ امکانات کی یہ کثرت اور موروثی تیقنات کے بارے میں شک پیدا کرنا، متضاد اوصاف سے رواداری کا سلوک، اور ان کے ساتھ امن و آشتی کے ساتھ ہم زیستی ہی تودراصل ناول کا منصب ہے۔ یہ اوصاف ناول میں آسانی سے پیدا نہیں ہوتے بلکہ شدید تخلیقی کاوش کا نتیجہ ہوتے ہیں۔</p>
			<p>اب آپ چاہیں تو اسے کسی اور طرح بھی پڑھ سکتے ہیں، اور پڑھا بھی گیا ہے۔ مثلاً:</p>
			<blockquote>
				<p>دوسری جنگ عظیم سے پہلے کے یورپ میں لکھی گئی اس کہانی میں انسانی رشتوں میں پوشیدہ فاشسٹ رویوں کی جس ماہرانہ انداز میں تصویر کشی کی گئی ہے اس نے بعض صاحب نظر پڑھنے والوں کو اس کے سیاسی مطالعے پر بھی اکسایا ہے۔ ان کے مطابق اس تحریر میں مضمر وسیع تر ڈرامے کو اس عمل کی علامت کے طور پر بھی سمجھا جاسکتا جس کے تحت عوام خود کودلکش لیکن فریب کارانہ (اور انجامِ کار ہلاکت خیز) سیاسی ہتھکنڈوں کے سپرد کرکے اپنی آزادی اور اپنے وسائل سے محروم ہوتے چلے جاتے ہیں۔</p>
			</blockquote>
			<p>ہوسکتا ہے ناول کی یہ قرأت بھی ممکن ہواور درست بھی ہو۔ ان معنی کی دریافت کی ایک وجہ فکشنی تحریرمیں کسی معاصرسیاسی صورتِ حال کی تصدیق کا ہمارا رجحان ہوسکتی ہے (گو اس نوع کی جستجو اور تصدیق پرخالص ادبی نقطۂ نظر سے کئی اعتراض وارد ہوسکتے ہیں) ۔ دوسرے یہ کہ مشرقی یورپ کی سیاسی صورتِ حال بڑے شدید طور پر مارئی کی زندگی پر اثر انداز ہوئی تھی (لیکن یہ بھی خالص ادبی نقطۂ نظر سے کسی فن پارے کی پرکھ کا معیار نہیں ہوسکتا) ۔ تاہم اگر خود ناول میں اس قرأت کا جواز پنہاں لیکن فعّال طور پر موجود ہے توپھر اس امکان کو قابلِ اعتنا سمجھنے میں کوئی عار نہ ہونا چاہیے۔ امکانات کا میلہ فراہم کرنا، اور حقیقت کو محض یک بُعدی سمجھنے میں تامل ہی تو دراصل ناول کا وظیفہ ہے۔</p>
			<p>ترجمے کی طرف رجعت کرتے ہوئے، خدانخواستہ، ایسا نہیںکہ خود مغربی حضرات ترجمے میں من مانی نہ کرتے ہوں۔ آپ چاہیں تو <annotation lang="en">Salmagundi</annotation> رسالے کی سرما، ۱۹۸۷ء کی اشاعت میں جورڈن ایلگرابلی کا ”میلان کنڈیرا سے گفتگوــ“ پڑھ لیجیے۔ کنڈیرا کی اپنے مترجمین سے شکایات اور اپنے ناول <annotation lang="en">The Joke</annotation> کے انگریزی ترجمے سے اس میں جو دہشت پیدا ہوئی، اس کا سارا راز کھل کر سامنے آجائے گا۔</p>
			<p>آگے چلیے: اہم مسئلہ یہ ہے کہ ایک شخص آخر لکھتاکیوں ہے ؟فکشن کے قابلِ قدر فن پاروں کے عقب میں ایک اضطراب کو پالینا مشکل نہیں، جو لکھنے والاحقیقی دنیا اور اپنی تخیلی دنیا کے مابین پائے جانے والے فرق کے باعث محسوس کرتا ہے۔ اگر دنیا ایسی نہیں جیسی اس کے حساب سے ہونی چاہیے تو وہ کیا کرے ؟یا تو انقلاب لائے، یا اپنی دانست کے مطابق اسے فکشن میں تخلیق کرے۔ انقلاب تو وہ لا نہیں سکتا، نہ یہ کبھی ادب یا فنونِ لطیفہ کے ذریعے آیا ہے۔ یہ ترقی پسندوں کی خام خیالی تھی کہ وہ اپنے افسانوں نظموں کے تیر و تفنگ سے ہندستان کی معاشی اور سماجی حالت بدل دینے میںکامیاب ہوں گے۔ (تبدیلی تو خیر کیا آتی، خود ترقی پسندی ایک تحریک کے طور پر۱۹۵۰ء کے آتے آتے باسی کڑھی کے ابال کی طرح بیٹھ گئی۔ ) چنانچہ یہ بے چینی فکشن نگار کو اکساتی ہے کہ وہ دنیا کو جس طرح دیکھنا چاہتا ہے، اس طرح اپنی تخیلی کائنات میں خلق کرے۔ پھر، بقول وڈمیر، نگارش ”روایتی طرزِ عمل سے انحراف کا نام ہے۔ “ کئی برس ہوئے، خود انتظار صاحب نے مجھ سے کہا تھا کہ کہانی لکھنے سے پہلے ایک بے نام سی بے چینی، اندیشوں کا ایک مبہم سا احساس انھیں بڑے دنوں تک اپنی گرفت میں لیے رہتا ہے، حتیٰ کہ خوابوں میں بھی ان کے ارد گرد منڈلاتا رہتا ہے۔ سو وہ اس کی حقیقت کو سمجھنے کے لیے کہانی لکھتے ہیں۔ بالفاظ دیگر، کہانی اپنی تخلیق سے پہلے اضطراب کے ایک تحتانی دور سے گذر چکی ہوتی ہے۔</p>
			<p>دنیا کو اپنی مرضی کے مطابق گھڑنے کی خواہش فکشن نگار کو اپنے معاشرے سے وقتی طور پرمنفصل کردیتی ہے۔ وہ بے وطنی کے عجیب سے منطقے میں زندگی بسر کرتا ہے۔ آپ چاہیںتو اُسے اپنوں کے درمیان اور اپنے ماحول میںایک بے گانہ سمجھ لیں، اپنے قبیلے سے روگرداں، باغی، وہ جو ہمیشہ دھارے کے خلاف بہنے کا سودائی ہو۔ اس گھڑی ہوئی دنیا کے تانے بانے روزمرہ کی دنیا سے اگر مطابقت رکھتے بھی ہیں تو واجبی سی، کیونکہ اُس کے اظہار کا نمایاں ترین وسیلہ، یعنی ادیب کی موروثی زبان، صرف معلوم اشیا کو ہی احاطۂ تحریر میں لاسکتی ہے۔ (ایسی اشیا، بلکہ پیکروں کے قطعی لسانی متبادل موجود نہیں ہوتے جو انسانی ذہن میں مثل سایہ وجود رکھتی ہوں) ۔</p>
			<p>یہی وجہ ہے کہ صوفیاے کرام اپنے روحانی صعود— بالفاظِ دیگر، ”فنا“ — کے تجربات بیان کرنے میں استعارے سے بے حد کام لیتے ہیں۔ وہ جو کیفیتِ فنا میں دیکھتے ہیں مادّی دنیا کا نظارہ نہیں ہوتا، بلکہ مادی دنیا کے ماورا شدتِ جذب و آگہی میںمشاہدہ کی ہوئی دھندلکوں میں لپٹی ہوئی وہ کائنات جس کی شروعات ”غیب الغیوب“ (ہر تمایز سے منزّہ وجودِ ناب) سے ہوتی ہے، اور وہ بھی ”بشرطِ لا“ ۔ ظاہر ہے زبان، جو عالمِ مظاہر کی ایک انسانی ضرورت ہے، ان دھندلکوں میں پوشیدہ وجودِ ناب کو کیسے بیان کرسکتی ہے۔ فنااورمدارجِ فناکا استعاراتی بیان صرف صوفیا سے مختص نہیں ہے، اب یہ اور بات ہے کہ یہ بدھ مت، ویدانتا، داؤازم وغیرہ کے مقابلے میںاسلامی روحانی مابعد الطبیعیات میں زیادہ استعمال ہوا ہے۔</p>
			<p>عادی زبان تو صرف انھیں اشیا کے بیان پر قادر ہے جو انسانی تجربے میں ایک ٹھوس حیثیت کی حامل ہوں، نہ کہ وہ اشیا جو احساس یا شعورکی کگرپرڈگمگا رہی ہوں، اس انتظار میں کہ کسی آئندہ مبارک لمحے میں وجود آشنا ہوسکیں گی۔ بس فنکار کا مشکل ترین مسئلہ یہی ہے: قطعی، تیر بہدف لفظ کی جستجو! یوسا کا بیان ہے کہ کروئسّے میں فلوبئیر کے مکان کے قریب ایک دو رویہ لیموں کے درختوں والی روش تھی جو <annotation lang="fr">allée des gueulades</annotation>، یعنی ”چیخ پکار کی گلی“ کہلاتی تھی۔ فلوبئیر جو کچھ لکھتا اسے اِس گلی میں جاکر بہ آوازِ بلند پڑھتا۔ اس کے کان بتادیتے کہ صحیح لفظ استعمال ہوئے ہیں یا ابھی ان کی مزید جستجو باقی ہے۔ لفظ سے میری مراد مجرد لفظ نہیں ہے، بلکہ فنکار کے ذہن میں موجود اس کے سارے انسلاکات اور امکانات۔</p>
			<p>ادیب کی اپنے ابہام کے پردوںمیں ملفوف ذہنی پیکروں کو ایسی زبان میں مجسم کرنے کی بے جگرانہ کوششیںجومدد کرتی بھی ہیں تو بس برائے نام، اکثر اُسے زبان کے تخلیقی استعمال پر مائل کرتی ہیں، یہاں تک کہ اسے توڑنے مروڑنے، اور کبھی کبھی تو اس کے صرف ونحوسے دراز دستی کرنے پر بھی۔ وڈمیر تو یہاں تک کہتا ہے سبھی لکھنے والے مشترکہ زبان کے استعمال سے انحراف کرتے ہیں، اور یہ قطعی غیر اختیاری اور غیر شعوری ہوتا ہے۔ اس نے اپنے سوئس ہم وطن رابرٹ والزر <annotation lang="en">(Robert Walzer)</annotation> کے حوالے سے لکھا ہے کہ گو وہ عام آدمی کی زبان بولنا چاہتا تھا لیکن یہ اس سے ہوکر نہ دیا۔ کبھی کبھی تو یہ لسانی انحراف اتنا شدیداور بنیادی ہوتا ہے، جیسے ہولڈرلین <annotation lang="en">(Hölderlin)</annotation> کی آخری تحریروں میں، کہ ابلاغ کا وسیلہ ہی منہدم ہوجاتا ہے۔</p>
			<p>ہماری گفتگو میں ”تخلیقی زبان“ کا فقرہ بار بار استعمال ہوا، لیکن اس کی وضاحت نہیں کی گئی کہ آخریہ کس چیز کا نام ہے، اور اس کے اجزاے ترکیبی کیا ہیں۔ یوں تو ہر چیزجو لکھی جائے تخلیق ہے، یعنی تخلیقی چیز ہے۔ ادب کے بہت سے تصورات جو آئے دن استعمال کیے جاتے ہیںاکثر اتنے غبارآلود ہوتے ہیں کہ ان کے واقعی نقوش پہچاننے مشکل ہوجاتے ہیں۔ ان کا وجود مسلّم اور اظہر من الشمس فرض کر لیا جاتا ہے۔ لیکن اگر وضاحت کے لیے کہا جائے تو اندازہ ہوتا ہے کہ یہ کوئی معروضی شے نہیں بلکہ سراسر موضوعی ہے، ان معنی میں کہ ان کی بابت ہر شخص کا اپنا ذاتی نظریہ ہے۔ ”تخلیقی زبان“ کی قطعیت سے پہچان کے لیے بھی ہمیں فاروقی صاحب سے ہی رجوع کرنا پڑتا ہے۔ سنیے:</p>
			<blockquote>
				<p>تخلیقی زبان چار چیزوں سے عبارت ہے: تشبیہہ، پیکر، استعارہ اور علامت۔ استعارہ اور علامت سے ملتی جلتی اور بھی چیزیں ہیں، مثلاً تمثیل <annotation lang="en">(allegory)</annotation>، آیت <annotation lang="en">(sign)</annotation>، نشانی <annotation lang="en">(emblem)</annotation>، وغیرہ، لیکن یہ تخلیقی زبان کے شرائط نہیں ہیں، اوصاف ہیں۔ ان کا نہ ہونا زبان کے غیر تخلیقی ہونے کی دلیل نہیں۔ علاوہ بریں، انھیں استعارے کے ذیل میں بھی رکھا جاسکتا ہے۔ لیکن تشبیہہ، پیکر، استعارہ اور علامت میں سے کم سے کم دو عناصر تخلیقی زبان میں تقریباً ہمیشہ موجود رہتے ہیں۔ اگر دو سے کم ہوں تو زبان غیر تخلیقی ہوجائے گی۔</p>
			</blockquote>
			<p>ترجمہ نگار کا کام تو اور زیادہ مشقت طلب ہے، اور قدم قدم پر نت نئی لسانی دشواریوں سے رسہ کشی کرنے سے عبارت، خاص طور پر اگر سابقہ کسی ایسے متن سے پڑ جائے جو اجنبی ثقافت اور سبھاؤکا زائیدہ ہو۔ یہ اپنی جگہ، بعض اوقات تو خود اپنے ثقافتی ماحول کی تحریر کا ترجمہ دشوار تر ثابت ہوتا ہے، جس کی بڑی وجہ لکھنے والے کے لسانی انحرافات ہوتی ہے۔ وڈمیر کا بیان ہے کہ والزر کی زبان کی سادگی کے باوجود اس کا ترجمہ کرنا بے حد دشوار ہے۔ یہ کوئی ایسا مترجم ہی کرسکتا ہے جو والزر جیسی لسانی اعتبار سے حساس طبیعت رکھتا ہو۔ مترجم اطمینان کا سانس لیتے ہیں کہ جملہ ان کی سمجھ میں آگیا ہے۔ وہ الفاظ کے مفہوم کو سب کچھ گردانتے ہیں لیکن ان لسانی انحرافات میں خفتہ اشاروں کویکسر نظرانداز کرجاتے ہیںجو لکھنے والے کا منشا ہیں۔ نظرانداز کرنا رہا ایک طرف، یہ سرے سے ان کے حلقۂ نظر میں آتے ہی نہیں۔ قاری اگر خوش قسمتی سے جرمن جانتا ہے اور والزر کی <annotation lang="en">Bernese German</annotation>سے بھی واقفیت رکھتا ہے جو والزر کی مادری زبان تھی، تو وہ بھی اس کے متون کو صرف اسی وقت سمجھ سکتا ہے جب ان کا مطالعہ اپنی تیسری آنکھ سے کرے۔</p>
			<p>(بعض اوقات کسی نگارش میں مصنف فنی ضرورت کے باعث ابہام سے کام لیتا ہے۔ اب ”ابہام“ کا معاملہ یہ ہے کہ لکھنے والا بہر حال جانتا ہے کہ یہ وہ کس خیال کی ستر پوشی یا اسے معنی کی مختلف جہتیں دینے یا اسے اپنے لیے قابلِ ادراک بنانے کے لیے استعمال کررہا ہے، لیکن ترجمہ نگار کے سامنے صرف ابہام ہوتا ہے، وہ شے نہیں جس کی ستر پوشی کے لیے اسے استعمال کیا گیاہے۔ اس کے تعیّن میں اسے بڑے دکھ سہنے پڑتے ہیں۔ تعین ہو بھی گیا تو ایک اور سوال آ کھڑا ہوتا ہے: اس ابہام کو ترجمے کی زبان میں کس طرح منتقل کیا جائے کہ بات مبہم بھی رہے اور بے قابو بھی نہ ہونے پائے، یعنی پوشیدہ شے کی طرف ہلکے ہلکے اشارے بھی کرتی رہے۔ کسی چیز کو جانے بغیر اسے مبہم بنانا جوئے شیر لانے کے مترادف ہے۔ )</p>
			<p>بہترہوگا کہ یہاں میں ان دو چار سوالوں کا ذکر بھی کردوں جو انٹرویو میں آگے چل کر پوچھے گئے تھے کیونکہ ان کا تعلق بھی بحثِ جاریہ سے ہے: کیا ترجمے کو رواں نہیں ہونا چاہیے؟ سوال پوچھ کر انٹرویورصاحب نے یہ اور بڑھا دیا: ”انتظار حسین صاحب ترجمے سے یہ تقاضا کرتے ہیں کہ زبان ایسی نہ ہو کہ دودھ میں پڑی مصری کی طرح دانتوں کے تلے آنے لگے۔ ــ“ اس پر مسعود اشعر صاحب نے انتظار حسین کو عطیہ حسین کے انگریزی ناول <annotation lang="en">Sunlight on a Broken Column</annotation> کے اردو ترجمے پربڑی پُرجوش مبارکباد دی اور کہا یہ تو بالکل ایسا معلوم ہوتا ہے جیسے ہم اصل اردو ناول پڑھ رہے ہوں۔ مجھے محسوس ہوا کہ بہت کچھ اس تبصرے کی غنائیت میں کھو کر رہ گیا ہے۔</p>
			<p>مغربی زبانوں کے اردو تراجم پڑھنے میں ہمیشہ ”رواں“ نہیں ہوں گے، اور نہ روانی کے جو تقاضے یہاں کیے جارہے ہیں ان کے مطابق انھیںپڑھنے میں رواں بنا یاجاسکتا ہے، گویا سفید چینی منہ میں گھلتی جارہی ہے، اور اتنی ہی روانی سے شریانوں میںبھی، جس کے بڑے مہلک نتائج نکل سکتے ہیں، مثلاً فربہی اورانجامِ کار ذیابطیس۔ مترجم کے ثقافتی منطقے میں نوشتہ ناولوں کا ترجمہ نسبتاً آسانی سے کیا جاسکتا ہے۔ زبان سے قطعِ نظر، ان کی تلمیحات، اشارے کنائے، اور فضا بیشتر پڑھنے والوں کے لیے اجنبی نہیں ہوتی کیونکہ یہ سارے خصائص ایک مشترکہ ثقافت کا حصہ ہوتے ہیں، الّا یہ کہ ایک قوی، انفرادی تخلیقی عنصر بیچ میں مخل ہوگیا ہو۔ اگر عطیہ حسین اپنا ناول اصلاً اردو میں لکھتیں تو یہ انتظار حسین صاحب کے اردو ترجمے سے بہت زیادہ مختلف نہ ہوتا، لیکن یہاں دونوں کی لسانی اور ادبی صلاحیتوں کا لحاظ بہرحال رکھنا ہوگا۔ چلیے آسانی کے لیے دنیا کو صرف دو ثقافتی منطقوں میں تقسیم کرتے ہیں (گو حقیقتاً ایسا نہیں؛ یہ منطقے دو سے کہیں زیادہ ہیں) : مغربی اور غیر مغربی۔ اپنی لسانی گوناگونی کے باوجود، یورپی زبانوں کا مشترکہ ذخیرہ ہے جس میں تلمیحات، اشارے کنائے، قصص، روایات، اساطیر، لوک کہانیاں، وغیرہ شامل ہیں۔ چنانچہ، مثالاً، چیک زبان اورفرانسیسی زبان کے ما بین ترجمہ اور تفہیم نسبتاً زیادہ آسان ہوگی، لیکن سربی اور سندھی کے درمیان شاید اتنی آسان نہیں۔ اپنی باہمی ہلاکت خیز جنگوں اور مشترکہ عداوتوں کے باوصف، ان کی تاریخ ایک ہی تسلسل کا جزہے، اور یہ سب Greco-Roman تہذیب کے پروردہ ہیں، اور سبھی چھری کانٹا اور ٹوائلیٹ پیپر استعمال کرتے ہیں۔ مشکل اس وقت پیدا ہوتی ہے جب آپ، مثلاً، لوئی فردیناں سیلین <annotation lang="en">(Louis-Ferdinand Céline)</annotation> کے ناول <annotation lang="en">Journey to the End of the Night</annotation> یا اسی کے <annotation lang="en">Death on an Installment Plan</annotation>کا ترجمہ کرنے بیٹھتے ہیں، جس میں مصنف نے اس قسم کی سلینگ <annotation lang="en">(slang)</annotation> استعمال کی ہے جو معاصر فرانسیسی کے عام مزاج اور اسلوب سے بنیادی طور پر مختلف ہی نہیں بلکہ متصادم بھی ہے۔ جیمس جوائس سے اپنی گہری عقیدت اور اُسے اپنے اور دوسروں کے لیے قابلِ تقلید امام باورکرنے کے باوجود، یہ کیا بات ہے کہ ہمارے ترجمہ نگار کبھی <annotation lang="en">Ulysses</annotation>کا ترجمہ کرنے کی کوشش نہیں کرتے، یا، حاشا وکلّا، ہمارے فکشن نگاراس کے نمونے پر کچھ اپنا تخلیق کرنے کی۔ پھر یہ بھی کہ جوائس کا ذکر بالعموم اس کے افسانوی مجموعے <annotation lang="en">Dubliners</annotation> کے حوالے سے کیا جاتا ہے، حال آنکہ اس کی فکشنی عظمت کا دارومدار اس کے دو بڑے ناولوں<annotation lang="en">Ulysses</annotation> اور <annotation lang="en">Finnegans Wake</annotation> پر ہے۔</p>
			<p>ثقافتی منطقوں کے ضمن میں میَں اپنے ایک تجربے کا ذکر کرنا چاہتا ہوں جو مجھے معاصر مصری ادیب علاء الاسوانی کے مقبولِ عام ناول عمارتِ یعقوبیان کے دوران ہوا۔ میں نے اپنے ترجمے کی شروعات ناول کے انگریزی ترجمے سے کی تھی۔ تیس چالیس صفحے کے بعد مجھے اس کی عربی اصل ایک دوست کے ذریعے مصر سے ملی۔ میں نے دیکھا کہ جو دشواریاں انگریزی ترجمے میں پیش آرہی تھیں وہ بڑی حد تک عربی اصل سے رفع ہوگئیں۔ غور کیا تو اندازہ ہوا کہ چونکہ انگریزی مترجم عربی کے جن مخصوص لفظوں کا ترجمہ کررہا تھا، وہ اپنے ثقافتی علائم اورتلازمات کے ساتھ انگریزی میں، جس کا ثقافتی پس منظر ظاہر ہے کہ عربی سے مختلف تھا، اگر منتقل ہو بھی رہے تھے تو بس کام چلاؤ طور پر۔ ان انگریزی الفاظ سے معاملہ کرتے ہوئے ذہن متن کے سیاق و سباق سے بھٹک کرکسی اور طرف چلاجاتا تھا۔ اگر یہ دشواری اِس حد تک براہ راست عربی سے ترجمے کے دوران پیش نہیں آرہی تھی، یا کم کم پیش آرہی تھی، تو اس کی وجہ یہی تھی کہ اردو اور مصرکے مقامی عناصر کے فرق کے باوجود ناول کاپس منظر اس ثقافتی منطقے کا حصہ تھا جس میں خود ہم بھی بڑی حد تک شامل ہیں۔ بعض اوقات تو ایک ہی شے یا خیال کے اظہار کے لیے عربی میں جو لفظ استعمال ہوا تھا وہ خود اردو میں بھی رائج تھا۔ دشواری کی وجہ اور تھی: ناول میں جو مصری بولی ٹھولی استعمال ہوئی ہے اس سے میری ناواقفیت۔ سو اس کا تدارک ایک مصری طالبہ سے مدد لے کر کیا۔</p>
			<p>انٹرویو کے دوران اندازہ ہوا کہ لوگ "<annotation lang="en">accuracy</annotation>"، یعنی صحتِ لفظی کے کچھ اتنے زیادہ قائل نہیں۔ ان کے حساب سے فکشن کی زبان تخلیقی زبان ہوتی ہے۔ انھیں کے حساب سے ٹالسٹائی کے ناول <annotation lang="en">War and Peace</annotation>کے اردو مترجم شاہد حمید صاحب، اگرچہ بڑے محنتی ہیں، صحتِ لفظی کا کچھ زیادہ ہی خیال رکھتے ہیں۔ یہی نہیں، وہ اپنی ایک اورادا کے باعث بھی اعتراض کا ہدف بن جاتے ہیں، یہی کہ بڑے لمبے لمبے تعارفی فٹ نوٹس لکھتے ہیں۔ میرے تراجم کے بارے میں بھی <annotation lang="en">accurate</annotation>اور <annotation lang="en">literal</annotation>ہونے کی بات کی گئی۔ یادش بخیر، آصف فرخی صاحب نے بھی بیپسی سدھوا کے ناول <annotation lang="en">The Crow Eaters</annotation> کے میرے کیے ہوئے اردو ترجمے، بعنوان ”جنگل والا صاحب“ ، پر اپنے تبصرے میں فرمایا تھا:</p>
			<blockquote>
				<p><annotation lang="en">It is evident that Professor Memon has taken great pains over the translation and as is his method, tried to stay as close to the text as possible, even to the extent of being literal at times.</annotation></p>
			</blockquote>
			<p>گویا کہ "<annotation lang="en">accuracy</annotation>"کو فکشن میں مستعملہ تخلیقی زبان کی ضد قیاس کیا گیا۔ یہاں یہ پہلو بھی قابلِ لحاظ ہے کہ شاید ادب کو ایک نوع کی تفریح یا <annotation lang="en">entertainment</annotation> تصور کیا جاتاہے۔ اگر شاہد حمید صاحب چاہتے ہیں کہ اپنے حواشی کے ذریعے جنگ و امن کو قاری کے لیے زیادہ سے زیادہ قابل فہم بنائیں تو اس سے پڑھنے میں قصے میں بار بار رخنہ اندازی ہوتی ہے اور سارا لطف جاتا رہتا ہے۔</p>
			<p>شاہد حمید صاحب اگر ناکام رہے ہیں تو بتانا ہوگا کیا اس کی وجہ ان عوامل کا فقدان ہے جو ”فکشن کی زبان“ پیدا کرنے کے لیے از بس ضروری ہیں، پھر یہ بھی کہ یہ عوامل خود کیا ہیں۔</p>
			<p>ترجمے کو بہرحال ترجمہ ہی نظر آنا چاہیے۔ میں جب منٹو کے افسانے ”پھندنے“ کا انگریزی ترجمہ کررہا تھا تو اندازہ ہوا کہ اس کا ترجمہ خواہ کسی زبان میں کیا جائے ”مصری کی ڈلی“ ہی ثابت ہوگا اور ”دانتوںتلے“ ضرور آئے گا۔ یہ نہیں کہ منٹو رواں زبان لکھنے کے اہل نہیں تھے (ان کی روانی کا عالم دیکھنا مقصود ہو تو ان کے ڈرامے ”اس منجھدار میں“ کے وہ حصے ملاحظہ کیجیے جن میں انہوں نے مکالموں سے پہلے کے منظرنامے لکھے ہیں) ، بلکہ افسانہ جس ذہنی انتشار کے جستہ جستہ ٹکڑوں میں واقعات بیان کررہا ہے وہ عین اس کا مقتضیٰ تھے۔</p>
			<p>باقی رہا معاملہ میرے تراجم کے <annotation lang="en">accurate</annotation> یا <annotation lang="en">literal</annotation>ہونے کا، تو مجھے اپنے دفاع میں کچھ نہیں کہنا، الّا یہ کہ میرے پڑھنے والے اور بھی ہیں، وہ خود فیصلہ کرلیں گے۔ مزید یہ کہ مجھے نہایت انکسار سے یہ اعتراف ہے کہ پچاس سال سے امریکی ماحول میں رہتے ہوئے میری اردو لکھنے کی صلاحیت کو اس کی بڑی بھاری قیمت ادا کرنی پڑی ہے، اور مجھے اردو لکھنے میں بڑی محنت کرنی پڑتی ہے۔</p>
			<p>مزید گفتگو کرنے سے پہلے مجھے ایک اور امر کے ذکر کی اجازت دیجیے جو براہ راست نہ سہی، بالواسطہ اس بحث سے متعلق ہے۔ عموماًمعاصر اردو اشاعت اوقاف <annotation lang="en">
				(punctuation)</annotation> کے غلط استعمال سے بھری ہوتی ہے۔ اکثر جملے کے بیچ نقطوں کی چھوٹی سی قطار لگادی جاتی ہے، لیکن اس کی موجودگی کی کوئی حتمی علت واضح نہیںہوپاتی۔ شاید مصنف اسے قاری پر رعب ڈالنے کے لیے استعمال کرتا ہے، اور شاید نقطوں کی تعداد میں اسی حساب سے اضافہ کرتا جاتا ہے: کبھی چار، کبھی پانچ، کبھی چھے، کبھی اور بھی زیادہ۔ <annotation lang="en">ellipses</annotation>، یعنی جملے سے ”الفاظ کا حذف جو اسے مکمل کرنے یا بامعنی بنانے کے لیے ہو“ ؛ ترخیم یا تخفیفِ عبارت، بالکل لایعنی اور من مانی ہوتی ہے، اور بیانیے کی تدبیر کاری میں کوئی مفیدکردار انجام نہیں دیتی۔ اب معاملہ یہ ہے کہ جدید مغربی فکشن میںاوقاف ایک کردار اپنے گرامری کردار کے علاوہ بھی انجام دیتے ہیں۔ یہ فکر کی بنت کا حصہ ہوتے ہیں، بلکہ اس کا جزوِ لاینفک۔ بعض اوقات تکلم کے بجائے سکوت سے کام لیا جاتا ہے اورما فیہ کو لفظوں سے نہیں، اوقاف کی مختلف علامتوں سے اجاگر کیا جاتا ہے۔ میں آپ کو میلان کنڈیرا کی کتاب <annotation lang="en">Encounter</annotation>کے مطالعے کی دعوت دیتا ہوں، جو اگرچہ کوئی ناول نہیں، لیکن جزوی طور پر ناولوں سے سروکار ضرور رکھتی ہے۔ یا پھر انور بن مالک کا افسانہ ــ"<annotation lang="en">Penalty</annotation>" (ڈنڈ) ہی پڑھ لیں۔ ”جاتَک“ نوعیت کے سطری بیانیے <annotation lang="en">(linear narratives)</annotation> یا وہ جن کا دارومدار بیشترپلاٹ پر ہو، ان بیانیوں کے مقابلے میں ترجمے میں شاید کمتر مسائل پیدا کریںجن کا انحصار مکانی قلابازیوں <annotation lang="en">(spatial girations)</annotation> اور زمانی ہمدوشی <annotation lang="en">(temporal juxtapositions)</annotation> پرہو۔ اگر ان سے متصف عبارت کو بہ آوازِبلند پڑھا جائے تو یہ زمانی اور مکانی تاثراتی پھڑکنیں اور گھمیریاںقاری کے ذہن پر یقینابار ڈالیں گی اور سامعہ پر گراں گذریں گی۔ لیکن تحریر میںپڑھتے وقت یہ صورت شاید ہی پیش آئے۔</p>
			<p>نام نہاد ”روانی“ — یعنی ”مصری کی ڈلی“ نہیں بلکہ سفید چینی — کی ایک ممتاز صفت جملوں کا اختصار سمجھی جاتی ہے۔ چھوٹے چھوٹے جملے انگریزی میںبھی کوئی نادرشے نہیں؛ لیکن اب مصنف اگر لمبے لمبے جملے وضع کرتا ہے، تو اسے من کی ترنگ نہیںسمجھنا چاہیے۔ اس کے پیچھے کسی قطعی فکشنی مقصد کا حصول بھی تو ہوسکتا ہے (جیساکہ <annotation lang="en">Javier Marías </annotation>اور <annotation lang="en">José Saramago</annotation> کے ناولوں میں) ۔ لمبے جملوں کی چھوٹے چھوٹے جملوںمیں کاٹ چھانٹ اردو مزاج کے لیے خوش گوار تو ہوسکتی ہے، لیکن یہ اپنی قیمت بھی وصول کرواتی ہے۔ چلیے اپنی تفریح کی خاطر سہی، ذرا مندرجہ ذیل عبارت کا ”رواں“ یا ”تخلیقی زبان“ (اسے آپ جو کچھ بھی سمجھتے ہوں) میں ترجمہ توکیجیے اور دیکھیے کہ آپ خود کو فضا میںپرواز کرتا ہوا محسوس کرتے ہیں یا رولر کوسٹر پر دھڑا دھڑپٹخنیاں کھاتا ہوا:</p>
			<blockquote>
				<p><annotation lang="en">It appeared to be a civil, solitary form of corruption. And for this very reason, they all agreed (savouring their teacherly disapproval, touching it with their tongues, sucking like a sweet) all the more serious </annotation>.</p>
			</blockquote>
			<p>اور یہ اقتباس کسی مغربی مصنف کی نگارش سے نہیں لیا گیا ہے بلکہ ہماری ہمسائی ارندھتی روئے کے ناول <annotation lang="en">The God of Small Things</annotation>سے۔</p>
			<p>بیالیس سال پہلے محمد حسن عسکری صاحب نے اپنے ایک پر مغز مضمون میں اردو سے متعلق چند مسائل کی طرف توجہ دلائی تھی۔ مجھے ان کے آزمائشی جملے میں دی گئی تیسری مثال کو دہرانے کی اجازت دیجیے۔ آپ کی اپنے دو پہلے ترجموں پر اچھی خاصی گوشمالی ہوچکی ہے، سو اب آپ تیسری کوشش کر ڈالتے ہیں، اور لکھتے ہیں: ”کف در دہن، چیختی چنگھاڑتی میز۔ “ بقول عسکری صاحب، ”یہ فقرہ تو بہت ہی واضح تصویر پیش کرتا ہے، مگر لوگ [یعنی ہمارے اردو داں] کہیں گے کہ حضرت گھاس کھا گئے ہیں۔ میز کف در دہن کیسے ہوسکتی ہے؟“</p>
			<p>اب یہ اور بات ہے کہ فکشن میں ”میز کف در دہن“ نہ صرف یہ کہ ہوسکتی ہے، بلکہ اس کی اقلیم میں اس کی اس پیرائے میں موجودگی بالکل جائز ہے۔</p>
			<p>عسکری صاحب فوراً بعد میںیہ بھی لکھتے ہیں: ”غرض آج کل اردو میں اِن تین قسم کے فقروں کو قبولیت حاصل نہیں ہوتی۔ اس کا غیر شعوری اثر یہ ہوا ہے کہ ہمارے لکھنے والے جھنجھٹ سے بچنے کے لیے اس قبیل کے فقروں پر اتر آئے ہیں: اچھی میز، بری میز“ ، جن کی روانی کی داد دیے بغیر نہیں رہا جاتا۔ یہ تخلیقی زبان ہیں یا نہیں، یہ الگ مسئلہ ہے۔</p>
			<p>سیدھی سڑک سے اترے ہوئے کچھ زیادہ ہی دیر ہوگئی۔ چلیے ”تخلیقی زبان“ کی طرف لوٹتے ہیں، گو اس کا تھوڑا بہت بیان پہلے آچکا ہے۔ اب یاد نہیں آرہا لیکن میلان کنڈیرا نے ایک جگہ لکھاہے کہ ناول نگار کو خود فلسفہ بگھارنے کی اجازت نہیں۔ ہاں اگر اس کا کوئی کردار فلسفہ بگھارتا ہے تو اسے اس کی پوری آزادی دینی چاہیے۔ اس کے پیچھے جو راز ہے وہ یہ کہ کردار کا فلسفہ بگھارناہمیں اس کی شخصیت کے بارے میں اہم معلومات فراہم کرتا ہے اور اُس کی وجودی صور تِ حال کو ہمارے لیے اجاگر۔ فلسفہ ہی نہیں، اس میں بہت کچھ شامل کیا جاسکتا ہے: صرف و نحو پر لن ترانی کا مالیخولیا، ریاضی کی کوئی مساوات، حتیٰ کہ آئن اسٹائن کے ”نظریۂ اضافیت“ <annotation lang="en">(theory of relativity)</annotation> پر کوئی الٹاسیدھا لیکچر۔ اس قسم کی چیزوں سے میلان کنڈیرا کے ناول اَٹے پڑے ہیں۔ کوئی ایک مثال دوں تو کیوں کر؟ اچھا، چلیے دیے دیتا ہوں۔ ناول <annotation lang="en">The Book of Laughter and Forgetting</annotation>کے چھٹے حصے کے سترھویں مختصر سے جز میں کنڈیرا موسیقی کی بابت اپنے والد کا بیان دہراتا ہے۔ کبھی اس کا چشم زدن میںسفید چینی کی طرح منہ میں گھل جانے والی رواں اور تخلیقی زبان میں ترجمہ کرنے کی کوشش کرکے تو دیکھیے۔ مجھے ان دونوں اصطلاحوں سے اللہ واسطے کابیر نہیں۔ ان کی افادیت سے کوئی کافر ہی انکار کرے توکرے۔ مشکل یہ ہے کہ ان کا استعمال پوری ذمے داری سے نہیں کیا جاتا۔ آج ناول کی جملہ تعریفیں اپنا اپنا وظیفہ ادا کرکے فکشن کے سنگھاسن سے کوچ کر چکی ہیں، یا اگر جاری ہیں تو انھیں اپنی یکتائی کا زعم باقی نہیں رہا ہے۔ خود ناول کا فن کہیں سے کہیں پہنچ چکا ہے۔ بات کرنے سے پہلے یہ تو دیکھ لینا چاہیے کہ فکشن کی جس تحریر کا ترجمہ کرنا مقصود ہے، اس کی حقیقی صورتِ حال کیا ہے۔ اس میں زبان اور فکر کا کیا رشتہ ہے، اور اس کو بیان کرنے کے لیے کیا اسلوب اختیار کیا گیا ہے۔ اب اگر کوئی روانی کی خاطر ”اچھی میز، بری میز“ جیسے ترجموں پر مصر ہو تو یہ اور بات ہے۔</p>
			<p>ایک میکانکی بات جس کا شاذ ہی ذکر ہوتا ہے لیکن جس کی ضرورت اردو کے ترجمہ نگار غالباً اندرونی طور پرمحسوس تو کرتے ہوں گے، ایسی انگریزی اردو لغت کا فقدان ہے جس کی تدوین میں وہ لوگ بھی شامل کیے گئے ہوں جو انگریزی یا انگریزی کی وساطت سے آنے والے مغربی فکشن پر گہری نظر رکھتے ہوں، وافر تراجم کرنے کے تجربے کے حامل ہوں، اردو کے لفظی اثاثے سے بھی کما حقہ واقف ہوں، اور لفظ تراشی کا ملکہ بھی رکھتے ہوں۔ مقتدرہ قومی زبان کی لغت بہت دور تک ساتھ نہیں دیتی۔ یوں تو اردو کے پُر شور حامیوں کی زبان اسے دنیا کی دوسری سب سے بڑی زبان منوانے میں نہیں تھکتی، عالم یہ ہے کہ ابھی تک ان سے ایسی انگریزی اردو لغت بھی تیار نہیں ہوسکی ہے جو انگریزی کی ادبی لفظیات کے معاملے میں بقدرِ ضرورت حساس ہو۔ ادبی لفظیات کا کیا ذکر، میں ایلن پاپے <annotation lang="en">(Ilan Pappe)</annotation> کی <annotation lang="en">Out of the Frame</annotation>کا ترجمہ کرنے بیٹھا — جو فکشن کی کتاب نہیں بلکہ فلسطینی اسرائیلی کشا کش کے بارے میں ہے — تو سینتیسویں صفحے تک پہنچتے پہنچتے ہمت ہاردینی پڑی۔ ان۳۷ صفحوں میںوارد ہونے والے چند لفظ نقل کرتا ہوںجن کے ترجمے میںانگریزی اردو قومی لغت سے حسبِ ضرورت مدد نہ مل سکی: <annotation lang="en">positionality, reflexivity, contextualization, settlement colonialism, deconstruct, victimhood, pluralism, indoctrination, peace activist</annotation>، وغیرہ، وغیرہ۔ ان میں سے بیشتر ندارد تھے یا ان کی لمبی چوڑی تعریف بیان کردی گئی تھی، جو ظاہر ہے جہاں ایک لفظ کی ضرورت ہو استعمال نہیں کی جاسکتی، الّا یہ کہ اپنا خاکہ اڑوانا مقصود ہو۔ الغرض، یہ بس چند اصطلاحات تھیں جو پیش کردیں، ورنہ پوری کتاب ہی اس نوع کے الفاظ سے پُر ہے۔</p>
			<p>انٹرویو میں اس سوال کے جواب میں کہ ہمارے فکشن نگار جدید زندگی کے تقاضوں کو کس طرح پورا کررہے ہیں، انتظار صاحب نے صاف کہہ دیا تھا کہ کہاں کررہے ہیں۔ ”جدید زندگی“ یا ماسوا خود مصنف اور اس کے کرداروںکی زندگی کے کسی اور زندگی کے تقاضوں کی ادائیگی کب سے فکشن کے فرائضِ منصبی میں داخل ہوگئی ہے ؟اس نوع کی فکر میں حالی اورپریم چند اور بیشتر ترقی پسند مصنفین کے خیالات کی کبھی تند و تیز اور کبھی اڑتی اڑتی سی مہک کو پہچان لینا زیادہ مشکل نہیں۔ نیر مسعود کا فکشن جدید زندگی کے کون سے تقاضے پورے کررہا ہے ؟لیکن ان تقاضوں کو پورا نہ کرنے کے باوصف آپ اس کی اثر انگیزی کے دائرے سے باہر بھی نہیں نکل پاتے ہیں، جس کی بڑی وجہ یہ ہے کہ یہ اور تقاضے پورے کرے نہ کرے، فکشن کے تقاضے ضرور پورے کررہاہے۔ شاید اسی سبب سے ان کے افسانوں کے ترجمے یورپ کی کئی زبانوں میں ہوئے ہیں، اور ابھی حال ہی میں بارسیلونا (اسپین) کے مشہور پبلشر <annotation lang="en">Atlanta</annotation> نے مختلف ادیبوں کے اپنے انتخاب میں ان کا افسانہ بھی شامل کیا ہے۔</p>
			<p>زندگی فکشن میںاس طرح داخل نہیں ہوتی کہ اس کے اظہار سے کوئی اصلاحی کام لیا جاسکے یا سائیکل کا پنکچر درست کیا جاسکے، تاریخ نویسی کی جاسکے یا۱۹۴۷ء کی تقسیم کا موضوعاتی تیا پانچہ کیا جاسکے، بلکہ محض کردار کی وجودی صورت حال کو اجاگر کرنے کے لیے۔ اس سے قطعِ نظر، جدید زندگی کا ایک تقاضا یہ بھی تو ہے کہ خود اردو کو جدید بنانے کی کوشش کی جائے۔ چلیے اگر دوسرے یہ کام نہیں کررہے توآپ کو کیا مانع ہے ؟آخر آپ بھی تو کار چلاتے ہیں اور ہر چوتھے روز ہوائی جہاز کی سواری بھی کرتے ہیں۔</p>
			<p>پھریہ کہ ضمائرِ اشارہ (اِس، اُس، وغیرہ) کا استعمال ہمارے یہاںکچھ زیادہ ہی عام ہے۔ ایک تازہ بتازہ مثال ملاحظہ کیجیے: ”۔ ۔ ۔ نقاد تو اور بھی پڑے ہوئے ہیں، بڑا نام ہے ان کا۔ لیکن تنقید کی جو زبان میراجی نے اپنے لیے تراشی تھی، وہ اپنی وضع کی تھی۔ وہ باقی نقادوں کی زبان سے بالکل الگ تھی۔ “ (تنقید کی کیسی زبان تراشی تھی؟ اور یہ کس اعتبار سے باقی نقادوں کی زبان سے مختلف ہے ؟) مشکل یہ ہے کہ اس سے بات اکثر اتنی ہی مبہم رہتی ہے جتنی ان کے استعمال سے پہلے۔ ابھی تک تو کسی نے تقاضوںکا کوئی ایسا گوشوارہ بنا کر نہیں دیا جس کو سامنے رکھ کر جدید لکھنے والوں کی نگارشات کا تجزیہ کیا جاسکے۔ ہاں یہ ضرور ہے کہ جدید لکھنے والے بھی بے چینی محسوس کرتے ہیں اور جب انھیںاردو فکشن میں ترسیل خیال کے رائج ذرائع سے تشفی نہیں ہوتی تو اپنی سوجھ بوجھ کے مطابق نئے ذریعے تلاش کرتے ہیں۔ یہ اضطراب اور بے چینی، نوعاً اور قدراً، ٹھیک اُس جیسی نہ ہوجو انتظار صاحب سے افسانے لکھواتی ہے، تاہم اس کے وجود سے انکار نہیں کیا جاسکتا۔ اب یہ ذرائع کامیاب ہوتے ہیں یا ناکامیاب، یہ وقت بتائے گا یاعسکری اور فاروقی صاحبان کی اہلیت اور پائے کا کوئی نقاد۔ (ویسے فاروقی صاحب نے تو بہت سے نئے لکھنے والوں کے بارے میں مناسب مقدار میں لکھا اور اکثر ان کی کوششوں کو سراہا بھی ہے، مثلاً، انور سجاد، قمر احسن، سریندر پرکاش، بلراج مین را، وغیرہ، گو یہ حضرات اب اتنے نئے نہیں رہے) ۔</p>
			<p>میںنے اکثراردو جملوں کی ترکیبِ نحوی <annotation lang="en">(syntax)</annotation>، عربی تنوینی الفاظ، مثلاً ”نتیجتاً“ ، ”غالباً“ ، ”فوراً“ ، وغیرہ کو چھوڑ کر یک لفظی متعلقِ فعل الفاظ <annotation lang="en">(adverbs)</annotation> کی کمی کے باوصف ”روانی“ کے اس شدید اصرار پر غور کیا ہے، اور غلط یا صحیح اس نتیجے پر پہنچا ہوں کہ اردو کی نحوی وضع اور مزاج بنیادی طورپربولنے اور سننے کی زبان کا زیادہ ہے — جہاں کان کا استعمال آنکھ کے مقابلے میں زیادہ ہوتا ہے — پڑھنے کی اتنی نہیں۔ لیکن آج ہماری زندگی کا انحصار تحریر پر بڑھتا جارہا ہے۔ صورت یہ ہے کہ آدمی خود اپنا قدرے لمبا جملہ من و عن نہیں دہراسکتا (گو یہ کوئی کلیہ نہیں، لیکن بڑی حد تک درست ضرور ہے) ۔ چنانچہ وہ اسے مختصر اور سادہ رکھنے پر مجبور ہے۔ تحریر کو پڑھتے وقت صورت دوسری ہوتی ہے۔ چاہے جتنی بار جملۂ معترضہ <annotation lang="en">(parenthesis)</annotation>، حذفِ عبارت <annotation lang="en">(ellipsis)</annotation>، جسے تین نقطوں، اور <annotation lang="en">em dash</annotation>، جسے (—) کی علامت سے ظاہر کیا جاتا ہے، اچانک فکری بہاؤ اور عبارت کی روانی اور آہنگ میں مخل ہوں، یا اسے منقطع کریں، پڑھنے والے کو بس اتنا ہی کرنا ہوتا ہے کہ آنکھ کو ذرا اوپر کی سطروں کی طرف سرکا دے اور ٹوٹے ہوئے تانے بانے جوڑ لے۔ آواز زائل ہوجاتی ہے، لکھا ہوا لفظ موجود رہتاہے۔</p>
			<p>فکشن اپنے مغربی معنوں میں ار دو میں ایک مستعارشے ہے۔ ہماری ماقبلِ جدید اور ما قبلِ نوآبادیاتی دور کی غالب بیانیہ نثری ہیئت ”داستان“ تھی، جس کا مغربی فکشن سے مقابلہ نادانی ہوگی۔ یہ مغربی ناول اور افسانے سے ایک مختلف فکشنی امکان کی تعبیرتھی۔ لیکن یہ لکھی نہیں جاتی تھی بلکہ داستان گو اسے زبانی بیان کرتے تھے۔</p>
			<p>جب ہم زبانیت یا زبانی بیان <annotation lang="en">(orality)</annotation> سے مرقوم یا تحریری بیان <annotation lang="en">(litracy)</annotation> کے عہد میں شعوری طور پرپوری طرح داخل ہوجائیں گے، اور ان ذرائع سے بھی کما حقہ واقف ہوں گے جو اس کے لیے ضروری ہیں، جہاں آنکھ وصولیِ خیال کا اہم ذریعہ ہوتی ہے، تو اس میں شک نہیں کہ ہم اس کے سماعت پر گراں گذرنے والے کھردرے اور بسا اوقات شکستہ آہنگ سے بھی مانوس ہوجائیں گے۔ مجھے توقع ہے کہ ہمارے ادیب، نقاد اور عام قاری کسی ترجمے کی کامیابی صرف اس کی روانی اور اس کے لفظی آہنگ کی ہمواری میں تلاش نہیں کریں گے اور میرے معروضات کو بھی قابلِ اعتنا سمجھیں گے۔ ظاہر ہے میں اچھے ترجموں کی بات کررہا ہوں، بشرطے کہ محض ”روانی“ ”اچھے ہونے“ کا معیار نہ ہو۔ میں نے ”محض“ سوچ سمجھ کر استعمال کیا ہے، کیونکہ ساری بحث میں ”’تخلیقی زبان“ ، ”روانی“ اور ترجمے کیــ ”اصل اردو ناول کی طرح پڑھے جانے“ کی صلاحیت کے علاوہ ”اچھے پن“ کا کوئی اور معیار نہیں پیش کیا گیا تھا۔</p>
			<p>مجھ سے اردو کے انگریزی ترجموں کی مغرب میں پذیرائی کی بابت پوچھا گیا۔ (میں تفصیل سے اپنے خیالات کا اظہار کرنا چاہتا تھا، اور سوال کے نفسیاتی محرک کا بھی، لیکن میرا ذہن ابھی تک ”موضوع“ ، ”اسلوب“ اور دوسرے سوالات میں الجھا ہوا تھا) : کیا ہمارا فکشن جدید زندگی کے مطالبات کے شانہ بہ شانہ چلا ہے ؟کیا یہ مغربی فکشن کی سطح تک پہنچ گیا ہے؟ وغیرہ۔ انتظار صاحب کو شک تھا کہ یہ مطالبات پورے ہوئے ہوں یا مغربی سطح تک رسائی ہوسکی ہو، یا اگر کوششیں کی گئی ہوں تو ان کا تخلیقی سطح پرخاطر خواہ نتیجہ نکلاہو۔ انھیں ”ہمارے بزرگوں“ کا یہ دعوی بھی مضحکہ خیز نظر آیا کہ ہمارا فکشن پورے اعتماد کے ساتھ مغربی فکشن کی ہمسری کرسکتا ہے۔ اگرہم چیخوف اور جوائس کی سطح کا فکشن پیدا نہیں کرسکے تو او ہینری کے شانہ بہ شانہ کھڑے ہوبھی گئے تو ”کیا تیر مار لیا! ــ“</p>
			<p>مجھے ان سوالات میں نہ جانے کیوں ایک ہم بستگی کا احساس ہوا، جیسے ایک بڑے سلسلے میں پروئے ہوئے ہوں، یا ایک ہی تھیلی کے چٹے بٹے ہوں۔ میں تو یہ سمجھے بیٹھا تھا کہ فکشن کا مقصد آدمی کی داخلی زندگی کے مطالبات پورے کرنا ہے، اور اگریہ خارجی واقعات کا سہارا لیتا بھی ہے تو محض آدمی کی بابت کسی سچائی کو اجاگر کرنے کے وسیلے کے طور پر، یا ظاہری حقیقت کے خفتہ اور مضمر امکانات سے روشناس کرانے کے لیے۔ فکشن پر خارجی زندگی — جدید یاکچھ اور— کے مطالبات پورے کرنے کی ذمے داری کب سے لاد دی گئی ہے۔ اور ”موضوع“ اورفکشن میں اس کا مقام، توبھئی یہ کیا ہوتا ہے؟ کیایہ ایک پھسلواںڈھلان نہیں ؟انٹر ویو کے اوائل میں ”موضوع“ اور ”اسلوب“ کو دو قائم بالذات تصور ات کے طور پر پیش کیا گیا تھا، تو یوں ہے کہ ان کا قصہ فاروقی صاحب نے یہ کہہ کر پاک کردیا ہے کہ ”موضوع ہی اسلوب ہے“۔ دو ایک کو چھوڑ کرجب ہمارے عام نقاداور لکھاری اسے استعمال کرتے ہیں، تولگتا ہے ان کا منشا کسی خارجی چیز سے ہے جو نہ صرف کسی فکشنی تخلیق کا تعین اور تحدید کرتی ہے بلکہ اس کی توضیح بھی۔ تقسیمِ ہند کے جلو میں آنے والے فسادات کو اکثر اُس ادبی اثاثے کا ”موضوع“ قرار دیا گیا ہے جو اُس دور کے اندوہناک واقعات کے بارے میںرقم کیاگیاتھا۔ لیکن اگرکوئی شے فکشن کے کسی پارے کی تحدید کرتی ہے تو یہ اس کے مرکزی کردار کی وجودی کیفیت اور خارجی عامل کی بابت اس کا مخصوص اندازِ نظر ہوتاہے۔ زمانہ ہوا عسکری صاحب نے ۱۹۴۷ئکے فسادات کے سیاق و سباق میں ”موضوع“ کی بابت قائم کردہ غلط تصور کو دور کرنے کی کوشش کی تھی۔ منٹو کے سیاہ حاشیے پر اپنے دیباچے ”حاشیہ آرائی“ میں لکھتے ہیں:</p>
			<blockquote>
				<p>دراصل ادب کو اس بات سے کوئی دلچسپی نہیں کہ کون ظلم کررہا ہے کون نہیں کررہا، ظلم ہورہا ہے یا نہیں ہورہا۔ ادب تو دیکھتا ہے کہ ظلم کرتے ہوئے اور ظلم سہتے ہوئے انسانوں کا خارجی اور داخلی رویہ کیا ہوتا ہے۔ جہاں تک ادب کا تعلق ہے، ظلم کا خارجی عمل اوراس کے خارجی لوازمات بے معنی چیزیں ہیں۔ ہمارے افسانہ نگار ظلم کے صرف معاشرتی پہلو کو دیکھتے ہیں۔ ظالم اور مظلوم کی اندرونی زندگی سے ظلم کا کیا تعلق ہے اس سے انھیں کوئی دلچسپی نہیں۔ ہمارے افسانہ نگار تلواریں اور بندوقیں تو بیسیوں دکھاتے ہیں۔ کاش ان تلواروں اور بندوقوں کے پیچھے جیتے جاگتے ہاتھ اور سامنے جیتے جاگتے سینے بھی ہوتے ...“۔</p>
			</blockquote>
			<p>مزید:</p>
			<blockquote>
				<p>یہ افسانے فسادات کے متعلق نہیں ہیں، بلکہ انسانوں کے بارے میں۔</p>
			</blockquote>
			<p>مجھے اب ٹھیک سے یاد نہیں رہا لیکن عسکری صاحب نے اپنے ایک اور مضمون میں یہ بھی لکھا ہے کہ عہد نامۂ عتیق میں ارمیا نبی <annotation lang="en">(Jeremiah)</annotation> کا نوحہ بھی ادب اس وقت بنتا ہے جب وہ خدا سے سوال کر بیٹھتا ہے کہ آخر تو یہ سب ظلم کیسے ہونے دے رہا۔ یعنی ظلم من حیث نفسہٖ اہم نہیں بلکہ ذاتِ خداوندی میں اس کے ہونے اور اپنی منتخبہ قوم کے حق میں اسے روا رکھنے پر خود خدا کی بابت شک و شبہے کی پدیداری ہے۔ اِسی کی ایک جدید مثال کے طورپرایلی ویزل <annotation lang="en">(Elie Wiesel)</annotation> کو بھی پیش کیا جاسکتا ہے۔ فلسطین کے بارے میں موصوف کے موقف سے قطعِ نظر، ان کا ناول<annotation lang="en">Night</annotation> پڑھنے کی چیز ہے۔ لیکن کیا اس کا موضوع ”ہولوکاسٹ“ ہے ؟کیا یہ اس کے برخلاف اُس یہودی طفل کے بارے میں نہیں جو خدا کا محترم تھا، اور جس نے، بقول فرانسوا موریاک <annotation lang="en">(François Mauriac)</annotation>، ”صرف خدا کے لیے اپنی زندگی وقف کردی تھی، جس کی پرورش ’تالمود‘ کے درس پرہوئی تھی، اورجو <annotation lang="en">cabbala</annotation> (قبلانیہ: یہودی احبار کا سرّی فلسفۂ دینیات) میں رسمی داخلے کا خواہاں تھا“ — وہ طفل جسے اپنی روح کی گہرائیوں میں خدا کی موت کے مشاہدے کی سزا دی گئی تھی اور جس نے پھر کبھی خدا کے سامنے سرنہیں جھکایا ؟</p>
			<p>بعینہٖ، فیشن ایبل ماہرینِ سماجیات اور تاریخ نویسوں کی منٹو کے افسانوں کی (ایک) تقسیم کی بابت، اور (دو) طوائفوں کی بابت کہانیوں میں تقسیم ایک ایسے منطقے میںبے دھڑک مہم جوئی ہے جس کے فطری امینوںنے غفلت کے دبیز پردے گرا کر نہایت شرمناک طور پر اپنی ذمے داری تج دی ہے۔</p>
			<p>لیکن انتظار صاحب کااردو فکشن کی مغربی فکشن سے ہمسری کی بچگانہ خواہش پرمایوسانہ ردعمل بالکل درست ہے۔ مجھے تو یہ خواہش ایک عجیب سی تشویش اور بنیادی عدم اعتمادی کی چغلی کھاتی ہوئی محسوس ہوتی ہے، گویا صرف مقابلہ قائم کرتے ہی ہمیں صفِ اول کے عالمی فنکاروں کے کلب میں رکنیت مل جائے گی، خواہ اعزازی سہی۔ پوچھنے کا سوال تو یہ ہے: اردو فکشن نے کس حد تک وہ توقعات پوری کردی ہیں جو اس سے وابستہ کی گئی تھیں، اگریہ کبھی وابستہ کی گئی ہوں۔</p>
		</section>
	</body>
</document>
