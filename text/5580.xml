<document>
    <meta>
        <title>سید سلیمان ندوی بنام مولانا غلام رسول مہر: مکتوب ۱</title>
        <author>
            <name>سید سلیمان ندوی</name>
        </author>
        <original-publication-year>1942</original-publication-year>
        <publication>
            <name>Bunyad, Volume 7</name>
            <year>2016</year>
            <city>Lahore</city>
            <link>https://gcll.lums.edu.pk/research-publications/bunyad-v-07-2016</link>
            <copyright-holder>Gurmani Centre for Languages and Literature, Lahore University of Management Sciences</copyright-holder>
        </publication>
        <contains-non-urdu-languages>No</contains-non-urdu-languages>
    </meta>
    <body>
        <section>
            <p>بسم اللہ الرحمن الرحیم</p>
            <p>دارالمصنفین، اعظم گڑھ</p>
            <p>مکرم!</p>
            <p>السّلام علیکم</p>
            <p>یادآوری کا ممنون، جس دور کی تاریخ آپ کے پیشِ نظر ہے اس کے متعلق آپ کی اطلاع کے لیے لکھتا ہوں کہ سب سے زیادہ اور [؟] معلومات مولوی مسعود عالم صاحب ندوی کیٹلاگر پبلک اورینٹل لائبریری پٹنہ کے پاس ہے [ہیں] اور چونکہ اس تحریک کا اہم مرکز پٹنہ تھا، اس لیے بعض اہم وثائق ان کے پاس ہیں اور یہ بھی میں جانتا ہوں کہ وہ اس دور کی تاریخ کا بڑا حصّہ ترتیب دے چکے ہیں۔ اس لیے میرا مشورہ تو یہ ہے کہ آپ اس بارسے سبکدوش ہوکر کسی اور کام کو لے کر بیٹھیں۔</p>
            <p>حضرت سید صاحب رحمۃ اللہ علیہ کی کتابوں کا ذخیرہ اور علم سب سے زیادہ مولوی سید ابوالحسن صاحب علی ندوی کے پاس ہے اور علم میں ہے [کذا] ۔ ان کی کتاب سیرتِ [سیّد] احمد شہید کا دوسرا ایڈیشن شاید آپ کی نظر سے اب گذرا ہو۔ ان کا پتہ بالفعل یہ ہے: تکیۂ شاہ علیم [کذا، علم] اللہ، رائے بریلی۔ یہی سید صاحب کا وطن اور مکان تھا۔ بہرحال مکاتیب کی دوسری جلد کے بارے میں آپ مولوی ابوالحسن صاحب علی کو رائے بریلی کے پتے سے لکھیں وہ جواب دیں گے۔ آپ میرے حوالے سے لکھ سکتے ہیں۔ آپ کو معلوم ہوگا کہ مولانا ابوالکلام صاحب کے والد اس تحریک کے سخت مخالفوں [میں سے] تھے، ان کے بیانات وثوق کے قابل نہ ہوں گے۔</p>
            <p>والسّلام</p>
            <p>سید سلیمان</p>
            <p>۲۰رمضان المبارک ۱۳۶۱ھ</p>
        </section>
    </body>
</document>