<document>
	<meta>
		<title>پاکستانی زبانوں کی لسانی و صوتیاتی خصوصیات اور اردو کی تدریس</title>
		<author>
			<name>عبدالستار ملک</name>
		</author>
		<publication>
			<name>Bunyad, Volume 7</name>
			<year>2016</year>
			<city>Lahore</city>
			<link>https://gcll.lums.edu.pk/research-publications/bunyad-v-07-2016</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>اُردو قومی زبان ہونے کے ساتھ پورے ملک کے باشندوں کے روزمرہ معاملات میں رابطے کی زبان ہے اور بمنزلۂ مادری زبان ہی پڑھائی جاتی ہے۔ ذرائع ابلاغ کی ترقی کی بدولت اُردو پاکستان کے کسی باشندے کے لیے اجنبی نہیں رہی۔ تاہم پاکستان کے تمام علاقوں کے باشندوں کو ایک جیسی سہولیات دستیاب نہیں۔ ڈاکٹر عطش درانی کے مطابق:</p>
			<blockquote>
			<list>
				<p>اُردو کی تدریس کا جائزہ لیتے ہوئے ہمیںکم از کم چار پہلوئوں کو پیش نظر رکھنا ہوگا:</p>
				<li>۱۔	ان بچوں کی تعلیم جن کی مادری یا خاندانی زبان اُردو ہے۔</li>
				<li>۲۔	ان بچوں کی تعلیم جن کی مادری زبان اُردو نہیں لیکن ان کے ماحول میں اُردو مادری زبان ہی کی طرح موجود ہے اور وہ خاندانی طورپر اُردو بول سکتے ہیں۔</li>
				<li>۳۔	ان بچوں کی تعلیم جن کی مادری زبان اُردو نہیں اور نہ ان کے ماحول میں اُردو موجود ہے لیکن وہ تھوڑا بہت اُردو سے واقف ہیں۔</li>
				<li>۴۔	ان بچوں کی تعلیم جن کو اُردو سے کوئی واسطہ نہیں پڑتا۔</li>
			</list>
			</blockquote>
			<p>چوتھی کیفیت تو اب ناممکن دکھائی دیتی ہے تاہم وہ طلبہ جن کی روزمرہ زندگی میں اُردو کثرت سے مستعمل نہیں ان کو اپنی مادری زبان کی لسانی عادات کے سبب اُردو بولتے ہوئے چند مسائل کا سامنا کرنا پڑتا ہے۔</p>
			<p>اسی طرح سند ھی اور پشتو جیسی زبانیں جن کا رسم الخط نسخ ہے اور جو ایک سطح تک ذریعۂ تعلیم کے طورپر بھی رائج ہیں اور ایک جیسی آوازوں کے لیے رسم الخط میں علامات بھی اردو سے مختلف ہیں۔ ایسے طلبہ کواُردو لکھتے وقت بھی چند دشواریوں کا سامنا ہوتا ہے۔ ایسے مسائل کی مختصراً نشاندہی کی جاتی ہے تاکہ دورانِ تدریس یہ نکات معلم کے پیش نظر رہیں۔</p>
			<heading>صوبہ پنجاب:</heading>
			<p>پنجابی زبان کثیر آبادی کے ایک وسیع وعریض خطے کی زبان ہے اور جغرافیائی وسعت کی بنا پر اس کے محاورے اور لہجے میں بھی اتنا ہی اختلاف ہے۔ پنجابی کے مرکزی لہجے کو ماجھی بولی کہاجاتا ہے، اس میں قصور، لاہور، گوجرانوالہ، سیالکوٹ، گجرات اور شیخوپورہ وغیرہ کے علاقے شامل ہیں۔ شاہ پور (سرگودھا) کی بولی شاہ پوری، ساندل بار کے علاقے (فیصل آباد، ٹوبہ ٹیک سنگھ، شیخوپورہ) کی جانگلی، ساہیوال کی لموچڑی، جھنگ کی جھنگی، لہندے (ملتان، ڈیرہ جات، مظفر گڑھ، بہاول پور) کے علاقے میں لہندی جسے مقامی لہجے میں ملتانی، ڈیرہ والی، سرائیکی، ریاستی وغیرہ کہاجاتا ہے، اِسی طرح پوٹھوہارکی پوٹھوہاری (سوہاوہ سے اگلے علاقے کو پوٹھوہار کہتے ہیں، جس میں ضلع جہلم کی تحصیل سوہاوہ، پورا ضلع راولپنڈی، اسلام آباد اور مری کے علاقے شامل ہیں) ، تھل (میانوالی) کی تھلوچڑی (جس کااثر بھکر اور لیہ تک ہے) اور علاقہ دھن (چکوال) کی بولی دھنی (اِس بولی میں جہلم کے علاقوں کے علاوہ بھیرہ اور خوشاب کے علاقے بھی شامل ہیں، جہاں علاقہ سون سکیسر ختم ہوتا ہے، وہاں سے دھن شروع ہوتا ہے) کہلاتی ہیں۔</p>
			<p>مختصر یہ کہ ایک بڑی بولی میں بھی کئی ذیلی بولیاں ہیں۔ اپنے ضلع (اٹک) کی ایک مثال دیناچاہوں گا۔ اٹک کی مجموعی بولی ہندکو کے نام سے موسوم ہے۔ لیکن اِس میں بھی متعدد ذیلی بولیاں بولی جاتی ہیں۔ مثلاً اٹک کی تحصیل حضرو میں جسے علاقہ چھچھ کہتے ہیں، چھاچھی بولی، بولی جاتی ہے، جس پر ہندکو کے ساتھ پشتو لہجے کا بھی اثر ہے۔ اِس کی حدود اٹک شہر تک ہیں۔ اٹک شہر سے مشرق اور جنوب کی جانب دیہات کا لہجہ تبدیل شدہ ہے۔ مشرقی تحصیل حسن ابدال پر ہری پور ہزارہ کی ہندکو کے اثرات نمایاں ہیں۔ جنوبی تحصیل فتح جنگ کی بولی پر پوٹھوہاری کے اثرات محسوس ہوتے ہیں۔ جنوب مغربی تحصیل پنڈی گھیب میں گھیبی بولی رائج ہے، جس کا لہجہ قدرے سخت اور اکھڑا ہوا ہے اور زبر کا زیادہ استعمال ہے۔ کالا چٹا کے جنوب مغرب میںتحصیل جنڈ کا لہجہ قدرے مختلف ہے، جس پر کوہاٹی زبان کے اثرات ہیں۔</p>
			<p>ذیلی بولیوں کے تنوع اور کثرت کے باوصف پنجابی کے تین بڑے لہجے ہیں:</p>
			<p>وسطی پنجاب کا ماجھی لہجہ، پوٹھوہاری اور سرائیکی یا ملتانی۔</p>
			<p>وسطی پنجاب کے لہجے کے زیرِ اثر حروفِ علت کا بہت تبادل دیکھنے میں آتا ہے۔ مثلاً کبھی مفتوح الوسط کو ساکن بول دیتے ہیں اور کبھی ساکن الوسط کو مفتوح بول دیتے ہیں۔ کبھی مِنّت کومِنْت بولیں گے اور کبھی عِزَّت کو عِزْت، سَبَق کو سَبْق، جُرأت کو جُرت، مَہِیْنہ کومِہینہ۔ مصمتی خوشوں کو توڑنے کا بھی بہت رواج ہے۔ مثلاً شُکْر، مُلْک، عَدْل، مُفْت، عُمْر، عَقْل، دَرْد، ظُلْم، وَقْت کو بالترتیب شُکَر، مُلَک، عَدَل، مُفَت، عُمَر، عَقَل، دَرَد، ظُلَم، وَقَتْ وغیرہ بولیں گے۔ اِسی طرح زیر کی بجائے زبر کا زیادہ استعمال کرتے ہیں۔ مثلاً متعَلَق، کَتَاب، لَیکَن، عَلَاوہ، مَثَال، بَتالیس وغیرہ۔ اِسی طرح طویل مصوتوں کو قصیر انداز میں ادا کرنے کا رواج عام ہے۔ روزمرہ لسانی عادات کے زیر اثر دو تین صوتی اکائیوں والے الفاظ کی ادائیگی میں ’ا‘، ’ع‘، ’و‘ زیادہ حذف کرتے ہیں۔ مثلاً پاکیزہ، ملاقات، تحریر، محمود، دوران، تعریف، موجود، تعداد، جاوید، مشہور، لاہور، کالونی، قانون، تاریخ، آسانی کو بالترتیب پکیزہ، ملقات، تریر، ممود، دران، تریف، مجود، تداد، جوید، مشور، لہور، کلونی، قنون، تریخ، اسان ادا کرتے ہیں۔ ’ق‘ کی آواز کو ’ک‘ کی آواز سے ادا کرتے ہیں۔ مثلاً اقبال، قبول، قبلہ کو بالترتیب اَکبال، کبول، کبلہ ادا کرتے ہیں۔ تشدید کوبھی ہلکے اور معمولی انداز میں ادا کرتے ہیں، مثلاً بچّہ اور کتّاکی تشدید پر اہلِ پنجاب زور نہیں دیں گے۔</p>
			<p>وسطی پنجاب میں ہندی بولنے والوں کی طرح عربی کے خالص حروف ’ف‘ ، ’ز‘ ، ’خ‘ ، ’غ‘ وغیرہ کی ادائیگی میں بھی غلطی دیکھنے میں آتی ہے۔ مثلاً غریب کو گریب، خدا کو کھدا، فیض کوپھیج، غالب کو گالب، غزل کو گجل، خزانے کو گجانا، خربوزے کو کھربوجہ۔ اِسی طرح ’ز‘ ، ’ذ‘ ، ’ض‘ ، ’ظ‘ کی بجائے ج کااستعمال کرتے ہیں، مثلاً ذرا کی بجائے جرا، ظالم کی بجائے جالم۔</p>
			<p>پنجابی اور اُردو کے واحد جمع اور تذکیر وتانیث میں بہت مماثلت ہے تاہم کہیں کہیں قواعد میں اختلاف بھی ہے۔ مثلاً اُردو میں چھوٹی لڑکیاں جب کہ پنجابی میں اِس کا متبادل نکیاں کڑیاں ہے۔ اِس قیاس پر اگر جمع بنائیں تو چھوٹیاں لڑکیاں بنے گا۔</p>
			<p>اسی طرح تذکیر وتانیث میں بھی کئی چیزوں میں اختلاف ہے۔ مثلاًقلم، تار، گیند، پرہیز، ڈکار، اخبار، پنجابی میں مؤنث جب کہ اُردو میں مذکر ہیں۔ اِسی طرح پنجابی میں بلبل مؤنث اور لڑکا مذکر ہے۔</p>
			<p>سرائیکی ڈال کی آواز گہری نکالتے ہیں۔ اِس لیے سرائیکی میں ’د‘ کی بجائے اُن کی لسانی عادات کے زیرِ اثر ’ڈ‘ سے مماثل آواز سنائی دیتی ہے۔ اِس کے علاوہ سرائیکی زبان میں انفی اصوات کی کثرت کے باعث جب سرائیکی بچے اُردو بولتے ہیں تو انفی آوازیں نکالتے ہیں۔</p>
			<p>پوٹھوہاری لہجے میں عموماً حرکات کی زیادہ غلطیاں دیکھتے میں آتی ہیں، مثلاً زیر کو عموماً پیش میں بدل دیتے ہیں، جیسے کدھر کو کُدھر۔ اِسی طرح اٹک کی چھاچھی بولی اور ہزارے کی ہندکو میں پیش پر زیادہ زور ہے۔ مثلاً روٹی کو رُوٹی، میٹرک کو میٹُرک، اٹک کو اٹُک، درد کو درُد، ظلم کو ظلُم۔ اِسی طرح پشتو کے لہجے کے زیرِ اثر ایسی چند غلطیاں بھی دیکھنے میں آتی ہیں جو پشتو بولنے والوں سے سرزد ہوتی ہیں۔ پنجابی چونکہ اردو رسم الخط میں لکھی جاتی ہے، اس لیے طلبہ کو تحریر میں وہ مشکلات پیش نہیں آتیں جو پشتون اور سندھی طلبہ کو پیش آتی ہیں۔</p>
			<heading>صوبہ سندھ:</heading>
			<p>سندھی کے چار بڑے لہجے ہیں: ”سرائی، لاڑی، کوہستانی اور وچولی۔ ان میں وچولی لہجہ سندھی زبان کا معیاری لہجہ ہے۔“</p>
			<p>مشابہ الصوت مصمتے پنجابی کی طرح سندھی میں بھی واضح طورپر ادا نہیں کیے جاتے۔ ”سندھی میں ’ق‘ ، ’ح‘ ، ’غ‘ کی آوازیں عربی کی طرح تلفظ نہیں کی جاتیں۔ تاہم سندھی بولنے والے ’ق‘ اور ’ک‘ ، ’خ‘ اور ’کھ‘ ، ’غ‘ اور ’گ‘ میں آسانی سے فرق محسوس کرتے ہیں۔“</p>
			<p>”سندھی متحرک الآخر زبان ہے۔ اس کے الفاظ ہمیشہ کسی حرکت پر ختم ہوتے ہیں۔“ یعنی ہر لفظ کے آخر میں زبر، زیر، پیش (مصوتہ) آتا ہے۔ اِس لیے اِس لسانی عادت کے زیرِ اثر سندھی لوگ اُردو کے الفاظ کو بھی متحرک الآخر بنا کر بولتے ہیںاورعموماً ”سندھی بولنے والاطالب علم حروفِ موقوف کے بجائے حرفِ متحرک بولتاہے، مثلاً وہ بات کے ’ت‘ پر رکنے کے بجائے اُسے ہائیہ زبر کے نصف سر کے ساتھ بیان کرتا ہے۔“ اِس کے علاوہ ”اُردو سندھی کے مابین صوتی تبدیلیوں کا ایک مظہر حرکاتِ ثلاثہ کا اشباع ہے۔ یعنی اُردو کے زبر، زیر، پیش سندھی میں طویل ہوکر ’ا‘ ، ’و‘ ، ’ی‘ بن جاتے ہیں یا اِس کے برعکس۔“</p>
			<p>لکھائی کے لحاظ سے بھی سندھی طلبہ کا مسئلہ یہ ہے کہ سندھی نسخ میں لکھی جاتی ہے۔ نسخ اور نستعلیق میں بہت سے حروف کی شکلیں مختلف ہوتی ہیں۔ بالخصوص حروف کے جوڑ میں اختلاف ہے۔ اس کے علاوہ یکساں آوازوں کے بعض حروف کی شکلیں مختلف ہیں، جس کی وجہ سے سندھی طلبہ کو اُردو کا خطِ نستعلیق لکھنے میں مشکلات پیش آتی ہیںاوراُن کی تحریر اِس قدر خوش نما نہیں ہوتی بلکہ اکثر نسخ نما ہوتی ہے اور مناسب رفتار کا بھی فقدان ہوتا ہے۔</p>
			<p>سندھی لہجہ بھی اُردو لہجے پر اثر انداز ہوتا ہے، مثلاً سندھی طلبہ، بتادینا میں ت پر زیادہ زور ڈالیں گے۔ یائے لین کو کسرۂ مجہول سے ادا کریں گے۔ بیٹھو کو بِیٹھو، مَیل کو مِیل، سَحر کو سِحر، پَیسہ کو پِیسہ، مَیں کو مِیں وغیرہ۔ اِسی طرح ’ہے‘ کو زیادہ زور کے ساتھ ’اہے‘ سے ملتی جلتی آواز میں ادا کریں گے۔ اس کے علاوہ تذکیر و تانیث کا مسئلہ بھی سامنے آتا ہے۔</p>
			<p>علاوہ ازیں ”اُردو کے وہ تمام الفاظ جو ’الف‘ یا ’ہ‘ پر ختم ہوتے ہیں، سندھی میں واو مجہول پر ختم ہوتے ہیں۔“ مثلاً آسرا، اڈہ، الٹا، قاعدہ، چھوٹا، عرصہ، گھوڑا کے بجائے بالترتیب آسرو، اڈو، الٹو، قاعدو، چھوٹو، عرصو، گھوڑو وغیرہ بولتے ہیں۔</p>
			<p>اُردو کے تین حروف ہاے ملفوظی (ہ)، نون غنہ (ں) اور یاے مجہول (ے) سندھی رسم الخط کی علامتوں میں شامل نہیں۔ سندھی رسم الخط میں دو چشمی (ھ) ایک مفرد اور بنیادی صوتیہ ہے جو اُردو رسم الخط کے ہاے ملفوظی (ہ) کی جگہ استعمال ہوتا ہے، مثلاً اُردو زبان کے مہاجر، مہمان اور کہنا کو سندھی رسم الخط میں بالترتیب مھاجر، مھمان، کھنالکھاجائے گا۔ اِسی طرح نون غنہ (ں) کی آوازوں کو اعلانِ نون سے ادا کرتے ہیں۔ یاے مجہول (ے) کو یاے معروف کی طرح ادا کریں گے۔ ’لھ‘ ، ’مھ‘ ، ’نھ‘ کے حروف بھی سندھی میں موجود نہیں۔ اسی طرح سندھی زبان میں آٹھ ہائیہ آوازوں سمیت بارہ صوتیے ایسے ہیں جو اُردو حروف سے صوتی مماثلت رکھتے ہیں۔ اِن کی تحریری صورتیں (ڀ، ڦ، ٿ، ٽ، ٺ، ڇ، ڌ، ڊ، ڍ، ڙ، ڪ، ک) بالترتیب اُردو رسم الخط کی علامتوں (بھ، پھ، تھ، ٹ، ٹھ، چھ، دھ، ڈ، ڈھ، ڑ، ک، کھ) سے مختلف ہیں۔ اِسی طرح سندھی کے سات مخصوص صوتیے (ٻ، ڄ، ڃ، ڏ، ڳ، ڱ، ڻ) اُردو میں موجود نہیں۔ یہ اختلافات درست اُردو لکھنے میں مشکلات کا باعث بنتے ہیں۔</p>
			<heading>صوبہ خیبر پختونخوا:</heading>
			<p>صوبہ خیبر پختونخوا کی بڑی زبان پشتو ہے۔ پشتو زبان کے دو بڑے لہجے ہیں۔</p>
			<list>
				<li>۱۔	پشاوری یا یوسف زئی لہجہ، اِسے شمالی لہجہ بھی کہتے ہیں۔</li>
				<li>۲۔	خٹکی یا قندھاری لہجہ، اِسے جنوبی لہجہ بھی کہتے ہیں۔</li>
			</list>
			<p>اِن دونوں لہجوں میں یوسف زئی لہجے کو نرم لہجہ اور تلفظ کی بنا پر معیاری بولی ماناجاتا ہے۔ زیادہ تر ادبی سرمایہ اسی میں ہے۔ نصابی کتب اور ذرائع ابلاغ کا لہجہ بھی یہی ہے۔</p>
			<p>بول چال کے لحاظ سے پشتو زبان کی خٹک اور یوسف زئی لہجوں میں تقسیم دراصل چند صوتیوں مثلاً (ږ, ښ, څ, ځ) کی وجہ سے ہے۔ خٹکی/قندھاری لہجے میں یہ صوتیے ’ژ‘ ، ’ش‘ ، ’چ‘ ، ’ج‘ سے ادا ہوتے ہیں، جب کہ یوسف زئی لہجے میں ’گ‘ ، ’خ‘ ، ’س‘ ، ’ز‘ سے ادا ہوتے ہیں۔</p>
			<p>حرف کی ادائیگی کے وقت ہر دو لہجوں کے حامل اپنا اپنا صوتیہ استعمال کرتے ہیں، لیکن تحریر میں یکساں لکھا جاتا ہے۔</p>
			<p>پشتو بولنے والوں کا سب سے بڑا مسئلہ ہائیہ آوازوں کا ہے۔ چونکہ ہائیہ صوتیے پشتو زبان میں نہیں ہیں، اِس وجہ سے اُردو زبان کے ہائیہ صوتیوں (بھ، پھ، تھ، ٹھ، جھ، چھ، دھ، ڈھ، رھ، ڑھ، کھ، گھ، لھ، مھ، نھ) کے درست مخارج پر بالعموم قادر نہیں ہوتے اوربھیڑ، پھندہ، تھالی، ٹھیلہ، جھنڈا، چھوٹا، دھوبی، ڈھول، گھوڑا، ننھا وغیرہ کو بالعموم بیڑ، پندہ، تالی، ٹیلہ، جنڈا، چوٹا، دوبی، ڈول، گوڑا، ننا ادا کرتے ہیں۔ دوسرا مسئلہ غنہ آوازوں کا ہے۔ چونکہ پشتو میں غنہ آوازیں نہیں ہیں، اِس لیے پشتون بچے نون غنہ (ں) کو نون اعلانی سے ادا کرتے ہیںیا نون غنہ حذف کردیتے ہیں۔ مثلاً ’ہیں‘ کو ’ہے‘ ادا کرتے ہیں۔ ”پشتو کے کسی بھی لفظ کے آخر میں نون غنہ (ں) نہیں آتا، درمیان میں نون غنہ آتا ہے۔ وہاں بھی اِس میں سندھی یا اُردو کی نسبت نون کا اظہار زیادہ ہوتا ہے۔“ ہائے حطی کے حروف کو بھی الف کی آواز سے ادا کرتے ہیں۔ مثلاً حال، حلوہ کو بالترتیب آل اورالوہ ادا کریں گے۔ فتحہ مجہول کو کسرۂ مجہول کے طورپر بولتے ہیں۔ مثلاً احمد کو اِحمد، محفل، مِحفل۔ اِسی طرح ہائے ہوز کی ادائیگی میں بھی غلطی ہوتی ہے۔ مثلاً بہت کو بوت، دہک کو دیک، شہر کو شیر۔ چونکہ پشتو میں ’ف‘ کی آواز نہیں پائی جاتی، اِس لیے وہ ’ف‘ کو ’پ‘ میں تبدیل کردیتے ہیں۔ مثلاً کافی کو کاپی، پروفیسر کو پروپیسر، افریقہ کو اپریقہ۔ بعض اوقات زیر کی آوازکو بھی زیادہ کھینچتے ہیں، مثلاً کسرہ کو یاے معروف بنادیتے ہیں، جیسے کتاب کو کِیتاب اور کدھر کو کیدھر بولتے ہیں۔ مَیں کو کسرۂ مجہول سے مِیں، غیرت کو غِیرت ادا کرتے ہیں۔ کہ کو بوزنِ پہ، ہے کو بوزنِ لے اورکیسا کو بوزنِ ریشہ ادا کرتے ہیں۔</p>
			<p>اِسی طرح چونکہ ”پشتو میں کوئی لفظ مشدد نہیں“ اِس لیے پشتونوں کے لیے اُردو کے تشدید کو ادا کرنا مشکل ہوجاتاہے۔ مثلاً بچّہ، کچّا اور کتّاکو بالترتیب بَچَا، کَچَا، کُتَاادا کریں گے۔ پشتو کے لہجے کے زیرِ اثر بعض ساکن حروف پر زیادہ زور دے کر متحرک بنادیاجاتاہے۔ مثلاً اکبر کو اکَبراور مُحَمَّد کو مَحَمَّد بولیں گے۔ پختون بچے جب اُردو بولتے ہیں تو تذکیر وتانیث میں بہت مسائل کا سامنا کرنا پڑتا ہے اور اکثر مذکر کو مؤنث اور مؤنث کو مذکر بول دیتے ہیں۔ اس کی بڑی وجہ اُردواور پشتو کی تذکیر وتانیث حقیقی اورغیر حقیقی کے قواعد میں اختلاف ہے۔ محمد اشفاق نے اپنے مقالے میں ان قواعد کوقدرے وضاحت سے بیان کیا ہے۔ تذکیر وتانیث کے غلط استعمال کے ساتھ حرف اضافت کااستعمال درست نہیں ہوتا، جس کی وجہ سے مزید مضحکہ خیز صورت حال سامنے آتی ہے، مثلاً اُس کا کتاب اچھی ہے؟</p>
			<p>چونکہ پشتو خطِ نسخ میں لکھی جاتی ہے، اِس لیے نسخ سے نستعلیق میں تبدیلی کے وقت بھی پشتو ذریعۂ تعلیم کے بچوں کو مشکل پیش آتی ہے۔ پشتو کی مخصوص علامات ږ، ښ، څ، ځ ہیں۔ اِن کے علاوہ کچھ علامات ایسی ہیںجن کا تلفظ اُردو اور پشتو میں ایک ہے، لیکن اِن کے ظاہر کرنے کا طریقہ ہر دو زبانوںمیں مختلف ہے، مثلاً اُردو اور پشتو کے چار مشترک صوتیے اُردو میں ’ٹ‘، ’ڈ‘، ’ڑ‘، ’گ‘ اور پشتو رسم الخط میں (ټ، ډ، ړ، ګ) کی علامات سے ظاہر کیے جاتے ہیں۔ اِسی طرح پشتو زبان کے نئے املا کے مطابق پشتورسم الخط میں مخصوص پشتو صوتیوں کے علاوہ'ی' کی پانچ مختلف شکلیں یعنی یاے معروف(ې) یاے مخصوص(ۍ) یاے تانیث (یٔ) یاے فعلی (ے) اور یاے مجہول مستعمل ہورہی ہیں۔ اِس وجہ سے پشتو ذریعۂ تعلیم کے بچوں کی اُردو املا میں علامات کی الجھن کی وجہ سے ایسی اغلاط اکثر دیکھنے میں آتی ہیں جہاں بچے پشتو رسم الخط کی علامات استعمال کردیتے ہیں۔</p>
			<p>صوبہ خیبر پختونخوا میں دوسری بڑی زبان ہندکو ہے، جو ہزارہ، پشاور شہر اورکوہاٹ وغیرہ میں بولی جاتی ہے۔ اٹک کی بولی پر بھی اِس کے گہرے اثرات ہیں۔ اِس کی حدود شمال میں ہزارہ سے لے کر ڈیرہ اسماعیل خان تک ہیں۔ ہندکو چونکہ پنجابی کی ایک ذیلی بولی ہے، اِس لیے ہندکو بولنے والوں کو اُردو بولتے اور لکھتے ہوئے زیادہ مسائل کا سامنا نہیں کرناپڑتا۔ لہجے میں کچھ فرق دیکھنے میں آتا ہے، مثلاً لفظ مَیں کو ہندکو بولنے والے کسرۂ مجہول ”مِیں <annotation lang="n/a">(mein)</annotation>“ سے ادا کرتے ہیں۔ اسی طرح پیش کازیادہ استعمال کرتے ہیں، مثلاً رِشوُت، مُصیبُت وغیرہ۔ ہندکو رسم الخط چونکہ اُردو ہے، اِس لیے ہندکو لکھنے والوں کو اُردو لکھتے وقت پریشانی کا سامنا نہیں کرنا پڑتا۔</p>
			<heading>صوبہ بلوچستان:</heading>
			<p>صوبہ بلوچستان میں تین بڑی زبانیں بولی جاتی ہیں: پشتو، بلوچی اور براہوی۔</p>
			<heading>بلوچی:</heading>
			<p>بلوچی خطۂ بلوچستان کی ایک قدیم زبان ہے۔ اس کے دو بڑے لہجے ہیں، مشرقی اور مغربی/ رخشانی لہجہ۔ رخشانی لہجہ زیادہ میٹھااور پُر تکلف ہے۔ ادب اور ذرائع ابلاغ کا لہجہ یہی ہے۔</p>
			<p>بلوچی زبان میں ہائیہ آوازیں نہیں۔ اس وجہ سے مخلوط الھاآوازیں ادا کرتے وقت بلوچی بولنے والوں کو مشکل کا سامنا کرنا پڑتا ہے۔ عربی کے مشابہ الصوت کو درست طریقے سے ادا نہیں کیاجاتا۔</p>
			<blockquote>
				<p>’ح‘ کو ’ھ‘ ، ’ث‘ اور ’ص‘ کو ’س‘ ، ’ذ‘ ، ’ض‘ اور ’ظ‘ کو ’ز‘ ، ’ط‘ کو ’ت‘ ، ’ع‘ کو ’ا‘ اور ’ھ‘ اور ’ق‘ کو ’ک‘ سے تلفظ کیاجاتا ہے۔</p>
			</blockquote>
			<p>ڈاکٹر انعام الحق کوثر کے مطابق:</p>
			<blockquote>
				<p>مشرقی اور مغربی لہجے اوربعض حروف کے تلفظ میں فرق ہے جیسے اولاً مکران کے بلوچ ’خ‘ ، ’غ‘ اور ’ف‘ نہیں بول سکتے۔ خان کو ہان، غلام کو گھلام اور برف کو برپ بولتے ہیں۔ جب کہ مری بگٹی وغیرہ مشرقی بلوچ ’گ‘ اور ’پ‘ نہیں بول سکتے۔ وہ روگ کو روغ، شَب (رات) کو شف اور آب (پانی) کو آف بولتے ہیں۔ یہ فقط تلفّظاتی فرق ہے۔ ثانیاً ایک اورفرق جواُن میں واضح نظر آتا ہے وہ ’ث‘ اور ’ذ‘ کا تلفّظ ہے، جسے مشرقی علاقوں کے بلوچ ادا کرسکتے ہیں اور لفظ کے آخری حرف ’ت‘ یا ’د‘ کو ’ث‘ اور ’ذ‘ میں بدل دیتے ہیں، جیسے مات کو ماث بولتے ہیں … مکران کے بلوچ ’ف‘ اور ’غ‘ کی مانند ’ث‘ اور ’ذ‘ کا تلفظ بعض الفاظ میں مشرقی لہجہ بولنے والے (غ، ف، ش، ر، خ، ث، ی) کے حروف کااستعمال کرتے ہیں اور انھی الفاظ میں مغربی لہجہ بولنے والے مندرجہ بالا حروف کے بجائے (گ، پ، چ، ج، ک، س، ت، و) استعمال کرتے ہیں۔</p>
			</blockquote>
			<p>اسی طرح ’ش‘ اور ’ز‘ کی آواز میں بعض مقامات پر تبدیلی دکھائی دیتی ہے۔ شربت کو سربت اور روز کو روچ بولتے ہیں۔ چونکہ بلوچی میں فارسی کی طرح تذکیر وتانیث کا تصور نہیں ہے، اس لیے بلوچی زبان بولنے والوں کو اُردو تذکیر وتانیث کے تعین میں مشکل پیش آتی ہے۔</p>
			<p>اس کے علاوہ مصوتوں اور اضافت کااُردو سے اختلاف ہے، جس کی وجہ سے طلبہ کو حروفِ علت اور اضافت کے استعمال میں بھی مشکل پیش آتی ہے۔ نحوی لحاظ سے بھی بلوچی کا اُردو سے اختلاف ہے کیونکہ بلوچی میں فعل جملے کے آخر میں آتا ہے۔</p>
			<heading>براہوی:</heading>
			<p>براہوی بہت قدیم زبان ہے۔ اس کا تعلق دراوڑی خاندان سے ہے، جس کی پانچ مشہور شاخیں ہیں: تامل، تلگو، ملیالم، کنٹری اور براہوی۔</p>
			<blockquote>
				<p>براہوی زبان کے تین لہجے ہیں: سارا وانی، جھالا وانی، رخشانی۔ علمی وادبی لحاظ سے سارا وانی کو معیاری لہجہ قرا ردیاجاتا ہے۔</p>
			</blockquote>
			<p>جھالا وانی لہجے میں دو صوتیے ’ر‘ اور ’ت‘ ادا نہیں ہوتے۔ اس میں ”درخت کو دڑخٹ، درنگ کو دڑنگ، دروغ کو دڑوغ ادا کیاجاتا ہے۔“ اسی طرح نوشکی یا رخشانی لہجے میں ہائیہ آواز بالکل ادا نہیں کرتے۔ دوسرا معکوسی آوازوں ’ٹ‘ ، ’ڈ‘ ، ’ڑ‘ کااستعمال کم ہوتا ہے۔</p>
			<p>دوسری پاکستانی زبانوں کی طرح براہوی میں بھی عربی اصوات کو درست مخارج کے ساتھ نہیں بولاجاتا۔ براہوی میںاُردو کی طرح تذکیر وتانیث کا باریک نظام موجود نہیں، جس میں صفات، افعال وغیرہ تذکیر وتانیث کے مطابق تبدیل ہوتے ہیں۔ اس لیے جب براہوی بولنے والا اُردو بولتا ہے تو مؤنث کے لیے لسانی عادات کے زیرِ اثر مذکر کا صیغہ استعمال کرتا ہے۔ چنانچہ براہوی بولنے والوں کواُردو تذکیروتانیث میں بھی مسائل کا سامنا ہوتاہے۔ بقول قیوم بیدار:</p>
			<blockquote>
				<p>بے جان اسموں کے لیے تذکیر وتانیث کااستعمال نہیں جب کہ جاندار اسموں میں مذکر اور مؤنث کے لیے الگ الگ اسم موجود ہیں اور جن اسموں کے لیے ایسا نہیں وہاں اسم کے شروع میں ’ن‘ اور مادہ لگا کر مذکر اور مؤنث کا فرق ظاہر کیاجاتا ہے۔</p>
			</blockquote>
			<p>اب براہوی اُردو رسم الخط میں لکھی جاتی ہے، اس لیے براہوی طلبہ کو اُردو تحریر میں مشکلات کا سامنا نہیں کرنا پڑتا۔ نحوی لحاظ سے براہوی طلبہ کو مشکل پیش آتی ہے۔ کیونکہ ”براہوی میں بھی بلوچی کی طرح فعل جملے کے آخر میں آتا ہے۔“</p>
			<heading>ریاست آزاد جموں و کشمیر:</heading>
			<p>ریاست آزاد جموں وکشمیر میں کشمیری، گوجری، پہاڑی اور ڈوگری زبانیں رائج ہیں۔</p>
			<heading>کشمیری:</heading>
			<p>کشمیری زبان اُردو رسم الخط میں لکھی جاتی ہے اور ’رھ‘ ، ’لھ‘ ، ’مھ‘ ، ’نھ‘ اور ’ئ‘ کے علاوہ اُردو کے سارے حروف تہجی مروج ہیں۔ بہت سی اہم آوازیں کشمیری درست مخارج کے ساتھ ادا نہیں کرتے۔ بقول ڈاکٹر سید محمد یوسف بخاری:</p>
			<blockquote>
				<p>کشمیری ’ق‘ اور ’ک‘ ، ’ا‘ اور ’ع‘ ، ’س‘ اور ’ص‘ ، ’ظ‘ اور ’ز‘ میں فرق کر ہی نہیں سکتے۔ اسی طرح وہ ’گ‘ اور ’غ‘ میں بھی تمیز نہیں کرسکتے۔ چنانچہ ہم کشمیری زبان میں ’غ‘ کو تسلیم نہیں کرسکتے کیونکہ کوئی کشمیری مرزا غالب کو غالب نہیں کہے گا بلکہ گالب ہی تلفظ کرے گا۔ پس اسی طرح وہ ’خ‘ اور ’کھ‘ ، ’پ‘ اور ’پھ‘ ، ’ب‘ اور ’بھ‘ ، ’ت‘ اور ’تھ‘ ، ’ج‘ اور ’جھ‘ ، ’چ‘ اور ’چھ‘ ، ’د‘ اور ’دھ‘ ، ’ڈ‘ اور ’ڈھ‘ میں بھی فرق نہیں کرسکتا۔</p>
			</blockquote>
			<p>حروف علت اور حرکات کے استعمال میں بھی اُردو اور کشمیری میں اختلاف ہے۔</p>
			<blockquote>
				<p>جہاں تک حروفِ علت (ا، و، ی) اور حرکات مثلاً زبر، زیر، پیش، تنوین، جزم، مد و شد کاتعلق ہے، اُردو اور کشمیری زبان میں فرق ضرور ہے۔</p>
			</blockquote>
			<p>اُردو کے برعکس ”کشمیری زبان میں حرکات ثلاثہ یعنی زبر، زیر، پیش کہیں طویل ہوجاتے ہیں اور کہیں مختصر۔“</p>
			<p>کشمیری اور اُردو میں نحوی اختلافات معمولی ہیں مثلاً اُردو میں فعل لازم کی صورت میں امدادی فعل ہمیشہ اصل فعل کے بعد آتا ہے جب کہ کشمیری زبان میں مددگارفعل، اصل فعل سے پہلے آتا ہے۔ اسی طرح فعل متعدی کی حالت میں اُردو زبان میں فعل، مفعول کے بعد آتا ہے جب کہ کشمیری میں فعل، مفعول سے پہلے آتا ہے۔</p>
			<p>کشمیری اور اُردو دونوں زبانوں کے کچھ مشترکہ دخیل الفاظ میں معنوی تغیر بھی سامنے آتا ہے۔ ذیل میں چند حروف کا تقابل دیاجاتا ہے۔</p>
			<table>
				<tr>
					<td>دخیل الفاظ</td>
					<td>اردو معنی</td>
					<td>کشمیری میں</td>
					<td>مستعار لفظ</td>
					<td>اردو</td>
					<td>کشمیری</td>
				</tr>
				<tr>
					<td>از</td>
					<td>سے</td>
					<td>آج</td>
					<td>رٹو</td>
					<td>رٹنے والا</td>
					<td>پکڑنا</td>
				</tr>
				<tr>
					<td>اوٹ</td>
					<td>سایہ، پردہ</td>
					<td>آٹا</td>
					<td>زچہ</td>
					<td>وہ عورت جس نے بچہ جنا ہو۔</td>
					<td>کپڑا</td>
				</tr>
				<tr>
					<td>بز</td>
					<td>کمزور</td>
					<td>بھوننا</td>
					<td></td>
					<td></td>
					<td></td>
				</tr>
				<tr>
					<td>پوش</td>
					<td>پہننا</td>
					<td>پھول</td>
					<td></td>
					<td></td>
					<td></td>
				</tr>
				<tr>
					<td>چور</td>
					<td>چیزیں چرانے والا</td>
					<td>بے وقوف</td>
					<td>شال</td>
					<td>اونی چادر</td>
					<td>گیدڑ</td>
				</tr>
				<tr>
					<td>غلغلہ</td>
					<td>شور</td>
					<td>ایک قسم کی مٹھائی</td>
					<td>قم</td>
					<td>اُٹھ کھڑا ہو</td>
					<td>بازوؤں میں جکڑنا</td>
				</tr>
				<tr>
					<td>کنز</td>
					<td>خزانہ</td>
					<td>بڑی اوکھلی جس میں دھان کو کوٹتے ہیں۔</td>
					<td>ماس</td>
					<td>گوشت</td>
					<td>خالہ</td>
				</tr>
				<tr>
					<td>موج</td>
					<td>لہر، امنگ، جوش</td>
					<td>ماں</td>
					<td>مور</td>
					<td>چیونٹی</td>
					<td>نازک، چھڑی</td>
				</tr>
				<tr>
					<td>نس</td>
					<td>رگ</td>
					<td>ناک</td>
					<td>نم</td>
					<td>گیلا پن</td>
					<td>ناخن</td>
				</tr>
				<tr>
					<td>ہینگ</td>
					<td>ایک درخت کا بدبودار گوند</td>
					<td>سینگ</td>
					<td></td>
					<td></td>
					<td></td>
				</tr>
			</table>
			<heading>گوجری:</heading>
			<p>گوجری ایک قدیم زبان ہے، جس کا کشمیر میں مرکز وادیِ پونچھ ہے۔ گوجری اور اُردو میں بہت زیادہ مماثلت پائی جاتی ہے۔ اسی لیے محققین گوجری سے اُردو کے جنم کا دعویٰ کرتے ہیں۔ گوجری اُردو رسم الخط میں لکھی جاتی ہے۔ گوجری اور اُردو میں معکوسی ’ل‘ اور معکوسی ’ن‘ کے علاوہ ’ژ‘ کو چھوڑ کر بقیہ تمام حروف ہجا مشترک ہیں۔</p>
			<p>گوجری زبان والوں کو اُردو تذکیر وتانیث کا مسئلہ نہیں ہے، کیونکہ گوجری کے تذکیر وتانیث کے قواعد اُردو سے ہم آہنگ ہیں۔ ہاں واحد جمع میں گوجری طلبہ کو کچھ الجھن ہوسکتی ہے کیونکہ گوجری میں جس واحد کے آخر میں واو مجہول ہو اس کی جگہ ’الف‘ لگانے سے جمع بن جاتی ہے۔ مثلاً: گھوڑو سے گھوڑا، رشتو سے رشتہ، کوٹھو سے کوٹھا، ورقو سے ورقا، بندو سے بندا وغیرہ۔ اِسی طرح جن واحد اسموں کے آخر میں ’ی‘ ہو تو ان کے آگے ’ایں‘ لگانے سے جمع بن جاتی ہے۔ مثلاً بلّی سے بلّیں، کاپی سے کاپیں، لڑکی سے لڑکیں، بیوی سے بیویں۔</p>
			<heading>پہاڑی:</heading>
			<p>پہاڑی زبان اپنے لب ولہجے، ذخیرۂ الفاظ اور صوتی نظام کے اعتبار سے ہندکو اورپوٹھوہاری کے بہت قریب ہے۔ اس وجہ سے اس زبان کا اُردو کے ساتھ کوئی خاص اختلاف نہیں۔ لہجے اورتلفظ کے مسائل معلم کی تھوڑی سی توجہ سے درست ہوسکتے ہیں۔</p>
			<heading>شمالی علاقہ جات (گلگت، بلتستان اور چترال) ـ:</heading>
			<p>قراقرم، ہمالیہ اور ہندوکش کے پہاڑوں کے درمیان گھرے ہوئے پاکستان کے شمالی حصے کو شمالی علاقہ جات کہاجاتا ہے۔ شمالی علاقہ جات میں بہت سی زبانیں بولی جاتی ہیں۔ ہر زبان کی اپنی الگ شناخت، تاریخ اور ادبی حیثیت ہے۔ ڈاکٹر عظمی زمان نے شمالی علاقہ جات میں بولی جانے والی اہم زبانوں کو چارحصوں میں تقسیم کیا:</p>
			<list>
				<li>(الف)	وہ زبانیں جن کااپنا رسم الخط اور ادبی سرمایہ ہے اور شمالی علاقہ جات میں ان کے ادب نے ترقی کی، درج ذیل ہیں:
					<list>
						<li>۱۔بلتی</li>
						<li>۲۔فارسی</li>
						<li>۳۔شینا</li>
						<li>۴۔بروشسکی</li>
						<li>۵۔کھوار</li>
					</list>
				</li>
				<li>(ب)	وہ زبانیں جن کااپنا رسم الخط اور ادبی سرمایہ ہے لیکن ان کے ادب نے شمالی علاقہ جات میں ترقی نہیں کی مثلاً:
					<list>
						<li>۱کاشغری	</li>
						<li>۲۔وخی</li>
					</list>
				</li>
				<li>(ج)	وہ زبانیں جن کا رسم الخط نہیں ہے اوران کاادبی سرمایہ کسی دوسرے رسم الخط میں ہے، مثلاً:
					<list>
						<li>۱۔پنجابی (اُردو)</li>
						<li>۲۔پشتو(عربی)</li>
						<li>۳۔ہندکو(اُردو)</li>
						<li>۴۔گوجری(اُردو )</li>
						<li>۵۔کشمیری(اُردو)</li>
					</list>
				</li>
				<li>(د)	وہ زبانیں جنھوں نے لسانی روابط کے ذریعے جنم لیا، ان زبانوں کاکوئی مخصوص رسم الخط اورادبی سرمایہ نہیں یہ صرف بولی کی حیثیت رکھتی ہیں، مثلاً:
					<list>
						<li>۱۔ڈومکی</li>
						<li>۲۔کوہستانی</li>
					</list>
				</li>
			</list>
			<p>ذیل میں شمالی علاقہ جات کی چند بڑی زبانوں کا ذکر کیا جاتاہے۔</p>
			<heading>شنا (شینا) :</heading>
			<p>شینا شمالی علاقہ جات میں بولی جانی والی سب سے قدیم زبان ہے۔ گلت بلتستان میں دو بڑی زبانیں شینااور بلتی بولی جاتی ہیں۔ ـ ”شینا اس علاقے کی بڑی زبان ہے جودیامر، استور، گلگت، داریل اور تانگیر کے تمام علاقوں اور ہنزہ اور نگر کے کچھ علاقوں میں بولی جاتی ہے۔“ شینا اپنے چھے زائد حروف سمیت اُردو رسم الخط میں لکھی جاتی ہے۔ شینا زبان سکھانے کے لیے عبدالخالق تاج نے جدید انداز میں ایک باتصویر قاعدہ مرتب کیا ہے۔ شین بچے ’ف‘ اور ’غ‘ کے عموماً درست تلفظ ادا نہیں کرسکتے۔ ’ف‘ کا تلفظ ’پھ‘ سے اور ’غ‘ کا ’گ‘ کی آواز سے ادا کرتے ہیں، مثلاً غرور کو گرور، غریب کو گریب، غلیل کو گلیل وغیرہ۔ اس کے علاوہ بالعموم ہائیہ آوازیں ادا کرنے پر قادر نہیں ہوتے۔ نیز اعراب (زبر، زیر، پیش، جزم، شد وغیرہ) کی غلطیاں کرتے ہیں۔</p>
			<heading>بلتی:</heading>
			<p>بلتی قدامت اور اپنے بولنے والوں کی تعداد کے اعتبار سے شمالی علاقہ جات کی دوسری بڑی زبان ہے۔ ”بلتستان کے دو اضلاع سکردو اور گھانچے میں نوے فی صد سے زائد افراد بلتی زبان بولنے والے ہیں۔“</p>
			<p>بلتی زبان اُردو رسم الخط میں لکھی جاتی ہے۔ مقتدرہ قومی زبان اسلام آباد نے اُردو بلتی قاعدہ بھی مرتب کیا ہے۔ اُردوکے حروفِ تہجی میں سے چھے حروف ’ڈھ‘ ، ’رھ‘ ، ’ڑھ‘ ، ’لھ‘ ، ’مھ‘ ، ’نھ‘ بلتی تہجی میں شامل نہیں، جس کی وجہ سے ان حروف سے مرکب الفاظ لکھنے میں مشکل پیش آتی ہے۔ بلتی زبان میں ’ث‘ ، ’ح‘ ، ’ذ‘ ، ’ص‘ ، ’ض‘ ، ’ط‘ ، ’ظ‘ ، ’ع‘ اور ’ف‘ کی آوازیں نہیں ہیں۔ اسی طرح ’بھ‘ ، ’چھ‘ ، ’دھ‘ کی آوازیںبلتی میں موجود نہیں ہیں۔</p>
			<p>بلتی افراد ’ف‘ کا تلفظ بالعموم ’پھ‘ ، اور ’خ‘ ، ’ز‘ ، ’ش‘ ، ’غ‘ کا تلفظ بالترتیب ’کھ‘ ، ’ج‘ ، ’س‘ اور ’گ‘ سے ادا کرتے ہیں۔ بلتی ساکن الاول زبان ہے۔ بلتی الفاظ کاپہلا صوتیہ اکثر وبیشتر ساکن ہوتا ہے، جب کہ اُردو زبان میں پہلا صوتیہ متحرک بولاجاتا ہے، جس کی وجہ سے بلتی بچے اُردو کے الفاظ کو متحرک بولتے ہوئے دقت محسوس کرتے ہیں۔ بلتی افراد بعض آوازیں ناک سے ادا کرتے ہیں۔ وہ بول چال میں تذکیر وتانیث، واحد جمع، حروف (کا، کی، کے) ، افعال ہے، ہیں، تھا، تھی وغیرہ میں اکثر غلطی کرتے ہیں۔</p>
			<heading>بروشسکی:</heading>
			<p>بروشسکی شمالی علاقہ جات میں بولی جانے والی تیسری بڑی زبان ہے۔ بروشسکی شمالی علاقہ جات کے تین مختلف خطوں، ریاست ہنزہ، ریاست نگر اور یاسین، ضلع غذر میں بولی جاتی ہے۔ بروشسکی کا بھی رسم الخط اُردو ہے۔ ڈاکٹر نصیر الدین ہنزائی اور قدرت اللہ بیگ نے بروشسکی قاعدہ اور حروفِ تہجی کے نام سے بروشسکی حروفِ تہجی کے بارے میں ۱۹۸۰ء میں ایک کتابچہ شائع کیا۔ بروشسکی بولنے والے چونکہ زیادہ تر دیہات میں آباد ہیں، اس لیے اُن کے ماحول میں اُردو نہ ہونے کی وجہ سے انھیں درست تلفظ کی ادائیگی اور واحد جمع، تذکیر وتانیث میں دقت کا سامنا کرنا پڑتاہے۔</p>
			<heading>کھوار:</heading>
			<p>کھوار چترال کی سب سے بڑی اور اہم زبان ہے جو پورے چترال میں بولی اور سمجھی جاتی ہے۔ چترال کی ۸۵ فی صد سے زیادہ آبادی کھوار بولنے والوں کی ہے۔ چترال صوبہ خیبر پختونخواہ کاایک ضلع ہے۔ بادشاہ منیر بخاری کی حروفِ تہجی کی دی گئی تفصیل میں ’ث‘ ، ’ع‘ ، ’غ‘ ، ’گھ‘ ، ’لھ‘ ، ’مھ‘ ، ’نھ‘ شامل نہیں ہیں۔ اس سے اگر قیاس کیاجائے تو ان صوتیوں کی ادائیگی میں کھوار بولنے والوں کے لیے مشکلات ہوں گی۔ موصوف مذکور رقم طراز ہیں:</p>
			<blockquote>
				<p>کھوار میںبھی عربی الفاظ کی مخصوص علامتیں ’ث‘ ، ’ذ‘ ، ’ص‘ ، ’ض‘ ، ’ط‘ ، ’ظ‘ استعمال ہوتی ہیں۔ یہ عربی کی بنیادی آوازیں ہیں اور کھوار میں ان کو کھوار کی بنیادی آوازوں میں تبدیل کرلیاجاتا ہے، جیسے:</p>
			<list>
				<li>(الف)	’ذ‘ ، ’ض‘ اور ’ظ‘ کو ’ز‘ کی آواز سے ادا کرتے ہیں۔</li>
				<li>(ب)	’ث‘ ، ’ص‘ کو ’س‘ کی آواز سے ادا کرتے ہیں۔</li>
				<li>(ج)	’ط‘ کو ’ت‘ کی آواز سے ادا کرتے ہیں۔</li>
			</list>
				<p>اسی طرح ’ح‘ ، ’غ‘ ، اور ’ف‘ کی آوازیں بھی کھوار آوازوں میں بدل جاتی ہیں۔ عام لوگ جن میں ان پڑھ اور جاہل شامل ہوتے ہیں، ’ح‘ اور ’ع‘ کو ’ئ‘ ہمزہ کی آواز سے بھی ادا کرتے ہیں۔</p>
			</blockquote>
			<p>کھوار بولنے والوں کو اُردو تذکیر وتانیث میں بھی مسائل کا سامنا ہوتا ہے۔ کھوار میں اُردو کی طرح اسم کی تذکیر وتانیث سے فعل کی صورت نہیں بدلتی بلکہ فارسی، انگریزی کی طرح وہی رہتی ہے۔ خواہ فاعل مذکر ہو یا مؤنث۔ اس وجہ سے بے جان چیزوں میں بھی تذکیر وتانیث کا فرق نہیں کیاجاتا۔ کھوار زبان میں غنائی آوازیں نہیں ہیں۔ اس لیے چترالی بچے بھی ناک اور حلق کے اشتراک سے اداہونے والی آواز کا صحیح طورپرتلفظ نہیں کرسکتے۔</p>
			<p>علاوہ ازیں ”کھوار میںمد کو اُردو اور فارسی کی طرح طول دے کر ادا نہیں کیاجاتا بلکہ مختصر طورپر ادا کیاجاتا ہے۔ جیسے آسمان، اسمان، آفتاب سے افتاب، شد والے الفاظ کھوار میں بہت کم ہیں۔“</p>
			<p>اس کے علاوہ شمالی علاقوں میں وخی، کاشغری، کوہستانی، گاوری، توروالی، ڈومکی، جیسی زبانیں بولی جاتی ہیں۔ چترال میں کلاشہ، پالولہ، گاوری، ڈمیلی، سونی وار، یدغہ، دری (مٹراکلشٹی) ، بشگالی وار، سریقولی، واخی اور کرغیز جیسی چھوٹی بڑی زبانیں بولی جاتی ہیں، جن میں کچھ زبانوں کے بولنے والے بہت قلیل تعداد میں ہیں۔ اِن زبانوں کے صوتی، صرفی اور نحوی نظام کے اُردو کے ساتھ تقابل کی ضرورت ہے، جس سے اختلافی صورتِ حال سامنے آسکے۔</p>
		</section>
	</body>
</document>