<document>
	<meta>
		<title>پاکستانی غزل میں عالم مثال کا تصور</title>
		<author>
			<name>محمد نوید ازہر</name>
		</author>
		<publication>
			<name>Bunyad, Volume 9</name>
			<year>2018</year>
			<city>Lahore</city>
			<link>https://bunyad.lums.edu.pk/website/journal/vol/5f960116cb2ca/page</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>اردو غزل میں کائنات کے فریبِ نظر یا خواب ہونے کا مضمون فارسی غزل کی پیروی اور تصوف کے اثرات کا نتیجہ ہے۔ عالم کے مایا ہونے کا تصور ہندی مابعد الطبیعیات میں شنکر (۷۸۸ – ۸۲۰ئ) کے فلسفۂ ویدانت کی صورت میں موجود رہا ہے۔ ہندی فلسفے میں اس سے ترک دنیا کا رجحان پیدا ہوا جس کا مقصد دنیا کے جنجال سے نکل کر آتما پر غور و فکر کے مواقع بہم پہنچانا تھا۔ افلاطون (۴۲۸ – ۳۴۷ق م) کے نزدیک عالمِ محسوسات کے متقابل ایک اور عالم موجود ہے۔ اس میں موجود تصورات، امثال یا اعیانِ ثابتہ حقیقی ہیں۔ عالمِ محسوسات کی تمام چیزیں ان کی نقل ہیں۔ عالمِ مثال، عالمِ حقیقت اور عالمِ دنیا، عالمِ مجاز ہے۔ نظریۂ امثال کے بارے میں افلاطون کا استدلال یہ ہے کہ آئینے میں عکس تبھی پیدا ہو گا جب اس کے سامنے کوئی چیز ہو گی، ورنہ نہیں۔ اسی طرح انسانی ذہن میں کسی چیز کا تصور اس وقت پیدا ہو گا جب وہ چیز انسان کے سامنے ہو گی۔ اگر آئینے کے سامنے سے اس چیز کو ہٹا بھی لیا جائے اور آئینے میں اس کا عکس نہ بھی پیدا ہو، تو بھی وہ چیز موجود رہے گی۔ اس سے معلوم ہوا کہ اگر انسانی ذہن میں تصورات موجود ہیں تو وہ یقینا معروضی طور پر بھی موجود ہیں۔ جس طرح آئینہ ٹوٹ جانے سے چیز کا وجود ختم نہیں ہوتا، اسی طرح انسانوں کے ختم ہو جانے سے وہ تصورات فنا نہیں ہو سکتے، وہ ایک مستقل وجود رکھتے ہیں۔</p>
			<p>اسلامی نقطۂ نظر سے بھی عالم دنیا سے پہلے ایک عالم ارواح یا عالم امر کا ثبوت ملتا ہے۔ قرآن مجید کی سورۃ الاعراف کی آیت ۱۷۲ میں روز میثاق کے عہد الست کا ذکر کیا گیا ہے جس میں قیامت تک جنم لینے والی ارواحِ بنی آدم کو جمع کرکے اﷲ تعالیٰ نے اپنی ربوبیت پر عہد لیا۔ اسلامی مابعدالطبیعیات کی نمایاں ترین شخصیت شیخ اکبر، حضرت محی الدین ابن عربی (۱۱۶۵ – ۱۲۴۰ئ) کے نزدیک بھی تمام اشیاے کائنات حق تعالیٰ کی ذات کے مختلف مظاہر اور شیون ہیں۔ انھوں نے امثال یا ماہیات کے لیے اعیانِ ثابتہ کی اصطلاح استعمال کی ہے۔ اعیانِ ثابتہ سے مراد اشیا کی ماہیتیں یا حقائق ہیں، جو حق تعالیٰ کے علم میں ازل سے موجود ہیں۔ شاہ ولی اﷲؒ (۱۷۰۳– ۱۷۶۲ ئ) نے بھی <annotation lang="ar">حجۃ اﷲ البالغہ</annotation> میں دنیاے محسوسات میں موجود اجسام کی حقیقت اور عالم امثال کے بارے میں اپنے خیالات کا اظہار کیا ہے۔ ان کے نزدیک بھی اشیا اور واقعاتِ کائنات کی حقیقت وہ نہیں، جو نظر آتی ہے بلکہ کچھ اور ہے۔ نیز عالمِ ارواح میں انسان پر ایک زندگی گذر چکی ہے۔ وہ لکھتے ہیں:</p>
			<blockquote>
				<p>جاننا چاہیے کہ اکثر حدیثوں سے معلوم ہوتا ہے کہ ایک ایسا عالم موجود ہے جس کی ترکیب عناصر سے نہیں ہے اس میں ہر ایک جسمانی چیز کی مناسب صفت اور حالت میں وہ چیزیں جو معنوی ہیں، صورت پکڑتی ہیں اور قبل اس کے کہ چیزیں زمین پر ظاہر ہوں پہلے اس عالم میں موجود ہو جایا کرتی ہیں اور موجود ہونے کے بعد ہو بہو انھیں معانی کے اندازہ کی ہوتی ہیں اور اکثر ایسی چیزیں جن کا کہ عام نظر میں کسی قسم کا جسم نہیں ہوا کرتا وہ ایک جگہ سے دوسری جگہ میں منتقل ہوتی ہیں، نازل ہوتی ہیں۔ لیکن عام لوگوں کو نظر نہیں آتیں۔</p>
			</blockquote>
			<p>بہت سی احادیث سے یہ بات علم میں آتی ہے کہ اس کائنات میں ایک ایسا عالم بھی موجود ہے جو اس مادی عالم کی طرح نہیں ہے بلکہ عنصریت اور مادیت سے پاک ہے۔ جن چیزوں کی اس مادی دنیا میں کوئی شکل اور صورت نہیں ہے مثلاً علم، موت وغیرہ ان چیزوں کے لیے بھی اس عالم میں مناسب صورتیں موجود ہیں۔ اس دنیا میں آنے سے پہلے کوئی چیز اس عالم میں آچکی ہوتی ہے۔ اس عالم کو عالم مثال کہتے ہیں۔ مختلف احادیث میں ایسی چیزوں کا ذکر ہے جن کی جسمانی حیثیت کے عام لوگ قائل نہیں ہیں۔ وہ اپنی جگہ چھوڑ کر نیچے اس دنیا میں آتی ہیں۔ سب لوگ انھیں نہیں دیکھ سکتے البتہ خاص خاص روحانی لوگ انھیں دیکھ لیتے ہیں۔ ایسی مجرد چیزوں کے اجسام کا ذکر احادیث میںآیا ہے۔ مثلاً:</p>
			<list>
				<li>۱۔ جب اﷲ تعالیٰ نے مخلوق کو پیدا کیا تو رحم نے کھڑے ہو کر فریاد کی کہ میں رشتہ داری قطع کرنے والوں سے پناہ مانگتا ہوں۔</li>
				<li>۲۔ سورۃ البقرۃ اور آل عمران قیامت کے روز بادلوں کی شکل میں آئیں گی۔</li>
				<li>۳۔ قیامت کے روز اعمال حاضر ہوںگے۔ سب سے پہلے نمازآئے گی، پھر صدقہ، پھر روزہ۔</li>
				<li>۴۔ معروف (نیکی) اور منکر (بدی) دو مخلوق ہوں گے، جو قیامت کے دن لوگوں کے سامنے کھڑے کر دیے جائیں گے۔</li>
				<li>۵۔ اللہ تعالیٰ قیامت کے روز تمام دنوں کو اصلی حالت میں اٹھائیں گے اور جمعہ کو اٹھائیں گے روشن، چمکتا ہوا۔</li>
				<li>۶۔ روزقیامت دنیا ایسی بڑھیا کی شکل میں لائی جائے گی، جس کے سر کے بال کھچڑی، آنکھیں نیلگوں، داڑھیں بڑی بڑی، شکل و صورت نہایت مکروہ ہو گی۔ وغیرہ وغیرہ۔</li>
			</list>
			<p>صوفیہ کے نزدیک لفظ ”عالَم“ علامت سے مشتق ہے۔ لغات کے اعتبار سے علامت کا معنی ”نشان راہ، سنگ میل لیبل، مارک یا اشارہ“ ہے۔ گویا عالم وہ ہے جس کے ذریعے کوئی دوسری شے پہچانی جاسکے۔ صوفیہ ماسوا اﷲ کو عالم کہتے ہیں کیونکہ اس کے ذریعے سے اﷲ کی اپنے اسما و صفات کے اعتبار سے پہچان ہوتی ہے۔ عالم کا معمولی سے معمولی اور بے قدر و قیمت جز بھی حق تعالیٰ کے کسی اسم کا مظہر ہے۔ سید محمد ذوقیؒ کے الفاظ میں:</p>
			<blockquote>
				<p>عالم کا وجود ظِلّی ہے اور اس وجود ظلّی کے کوئی معنی نہیں ہوسکتے۔ بجز اس کے کہ وجودِ حقانی نے صور ممکنات کے لباس میں ظہور فرمایا۔ لہٰذا عالم صورتِ حق ہے اور حق تعالیٰ روح عالم۔</p>
			</blockquote>
			<p>اس سے ثابت ہوتا ہے کہ صوفیہ کے نزدیک بھی عالم محسوسات غیر حقیقی ہے جس کی حقیقت کچھ اور ہے۔ اصطلاحاتِ تصوف میں عالم مثال کو عالم برزخ کہا جاتا ہے، کیونکہ یہ برزخ (آڑ) کی طرح عالم ملکوت اور عالم ناسوت کے درمیان واصل اور فاصل ہے۔ یہ ایک جہت سے عالم غیب سے مشابہ ہے اور دوسری جہت سے عالمِ شہادت سے۔ یہ عالمِ جسمانی کی صورِ اصلیہ پر مبنی ہے۔ ہر چیز اور روح اپنے کمال کی مناسبت سے کسی مثالی صورت کی مالک ہے۔ جیسا کہ حضور اکرم صلی اﷲ علیہ وآلہٖ وسلم نے شب معراج حضرت جبرائیلؑ کو صورتِ مثالی میں چھے سو پروں کے ساتھ دیکھا۔ صوفیہ کے نزدیک عالمِ محسوسات میں موجود تمام صورتیں صورِ مثالیہ کے ظلال ہیں۔ عالمِ شہادت میں موجود ہر چیز کا عالم مثالی میں ہونا ضروری ہے لیکن عالم مثال کی ہر چیز کا عالم شہادت میں موجود ہونا ضروری نہیں ہے۔ عالمِ مثال عالمِ شہادت کے مقابلے میں بہت وسیع و عریض ہے۔ دنیاے موجودات کی ہر چیز کے اندر بے انتہا باطن پوشیدہ ہیں لیکن عالم مثال ان سے بھی وراء الورا ہے۔</p>
			<p>اردو غزل جہاں اور کئی فلسفیانہ موضوعات و مسائل کو اپنے دامن میں سمیٹے ہوئے ہے، وہاں کائنات کے غیر حقیقی ہونے اور عالمِ مثال کا ظل ہونے کا شاعرانہ مضمون بھی اس میں سمایا ہواہے۔ قیام پاکستان کے بعد کی اردو غزل سے چند مثالیں ذیل میں درج کی جاتی ہیں:</p>
			<blockquote>
				<verse>
					یہ بھی اک دھوکا تھا نیرنگِ طلسم عقل تھا
					اپنی ہستی پر بھی ہستی کا ہوا دھوکا مجھے
				</verse>
			</blockquote>
			<blockquote>
				<p>(حفیظ جالندھری)</p>
			</blockquote>
			<blockquote>
				<verse>
					دنیا کی ہر حقیقتِ عریاں ہے مشتبہ
					حتیٰ کہ خود حیات فریبِ حیات ہے
				</verse>
			</blockquote>
			<blockquote>
				<p>(احسان دانش)</p>
			</blockquote>
			<blockquote>
				<verse>
					یہ زمیں ہے کہ فقط عکسِ زمیں
					میرا سایہ ہے کہ پیکر میرا
				</verse>
			</blockquote>
			<blockquote>
				<p>(احمد ندیم قاسمی)</p>
			</blockquote>
			<blockquote>
				<verse>
					میری محدود بصارت کا نتیجہ نکلا
					آسماں میرے تصور سے بھی ہلکا نکلا
				</verse>
			</blockquote>
			<blockquote>
				<p>(احمد ندیم قاسمی)</p>
			</blockquote>
			<blockquote>
				<verse>
					میں نے کی حد نظر پار تو یہ راز کھلا
					آسماں تھے تو فقط میرے خیالات میں تھے
				</verse>
			</blockquote>
			<blockquote>
				<p>(احمد ندیم قاسمی)</p>
			</blockquote>
			<blockquote>
				<verse>
					آسماں کچھ بھی نہیں عجزِ بصارت کے سوا
					نا رسائی ہے محبت کی لب بام کا نام
				</verse>
			</blockquote>
			<blockquote>
				<p>(احمد ندیم قاسمی)</p>
			</blockquote>
			<blockquote>
				<verse>
					ہم نہ کھاتے اگر فریب نظر
					چار سو آسماں کہاں ہوتا
				</verse>
			</blockquote>
			<blockquote>
				<p>(احمد ندیم قاسمی)</p>
			</blockquote>
			<blockquote>
				<verse>
					قلندروں کی طرح دشتِ لامکاں میں پھرو
					یہ سائبانِ فلک سایۂ مگس جانو
				</verse>
			</blockquote>
			<blockquote>
				<p>(جعفر طاہر)</p>
			</blockquote>
			<blockquote>
				<verse>
					بند آنکھوں کو نظر آتا تھا اک عالم جہاں
					کھل گئیں آنکھیں تو دیکھا کچھ وہاں تھا ہی نہیں
				</verse>
			</blockquote>
			<blockquote>
				<p>(محب عارفی)</p>
			</blockquote>
			<blockquote>
				<verse>
					کیا روئیں فریبِ آسماں کو
					اپنا نہیں اعتبار کچھ دیر
				</verse>
			</blockquote>
			<blockquote>
				<p>(ناصر کاظمی)</p>
			</blockquote>
			<blockquote>
				<verse>
					سامنے جو ہے اسے آنکھ کا دھوکا سمجھو
					ان دیاروں کو سدا خواب کی صورت دیکھو
				</verse>
			</blockquote>
			<blockquote>
				<p>(منیر نیازی)</p>
			</blockquote>
			<blockquote>
				<verse>
					ہاے بے دردیِ دنیا کہ ہمیں
					خواب سے کرتے ہیں تعبیر یہاں
				</verse>
			</blockquote>
			<blockquote>
				<p>(توصیف تبسم)</p>
			</blockquote>
			<blockquote>
				<verse>
					بس ایک وہم ہیں ہم آسمان کے نیچے
					بجز ہوا نہیں کچھ بھی حباب کے اندر
				</verse>
			</blockquote>
			<blockquote>
				<p>(توصیف تبسم)</p>
			</blockquote>
			<blockquote>
				<verse>
					دھول ہے ساری زمیں دھند ہے سب آسماں
					شکل کی صورت کہاں شہر بگولوں کا ہے
				</verse>
			</blockquote>
			<blockquote>
				<p>(جون ایلیا)</p>
			</blockquote>
			<p>شعراے غزل اس بات میں اہلِ فلسفہ کے ہم نوا ہیں کہ عالم مثال ایک ایسی حقیقت ہے کہ اس کے ہوتے ہوئے انسان کو اپنی ہستی بھی محض ایک ہیولا محسوس ہوتی ہے۔ دنیا کی ہر حقیقت مشتبہ اور فانی دکھائی دیتی ہے۔ انسانی پیکر ایک سایہ اور زمین، عکسِ زمین معلوم ہوتی ہے۔ اس کونیاتی تفکر ہی سے یہ عقدہ وا ہوتا ہے کہ آسمان، فقط محدود بصارت کے لیے رکاوٹ ہیں۔ باطنی نگاہ کے لیے آسمان حدِ نگاہ ثابت نہیں ہو سکتے۔ آسمان، گویا عجزِ بصارت کا اعتراف ہیں، یا پھر فریبِ نظر۔ قلندروں کے لیے، یہ سایۂ مگس کی حیثیت رکھتے ہیں۔ عالمِ اشیا کی تمام اشیا بے اعتبار اور نا پائدار ہیں۔ یہ عالم ایک خواب کے مشابہ ہے۔ انسان کی ہستی حباب کی مانند ہے، جو ہوا کے ایک جھونکے کی تاب نہیں لا سکتا۔ عالمِ اشیا شکوک و شبہات کی دھند میں لپٹا ہوا ہے۔ شعراے غزل کے یہ نظریات فلسفیانہ گہرائی اور کونیاتی تفکر کا نتیجہ ہیں۔</p>
			<p>عالم امر یا عالم ارواح <annotation lang="en">(pre universe)</annotation> میں اﷲ تعالیٰ نے انسانی ارواح کو حضرت آدمؑ کی پشت سے نکال کر ان سے اپنا تعارف کروایا۔ ان سے یہ سوال پوچھا: ”کیا میں تمھارا رب نہیں؟“ سب نے جواب دیا: ”ہاں! ہم اس کا اقرار کرتے ہیں۔“ عالمِ ارواح میں برپا ہونے والی بزمِ میثاق میں کیا گیا یہ اعتراف آج بھی انسان کے لاشعور میں محفوظ ہے۔ یہی وجہ ہے کہ بڑے سے بڑا دہریہ بھی مصیبت کے وقت ”اﷲ“ کا نام لینے پر مجبور ہوجاتا ہے۔ ایک عارف کی مجلس میںکسی شخص نے ذکر کیا کہ ایک عالم نے وجود خدا کے بارے میں ایک ہزاردلائل دیے ہیں۔ انھوں نے مسکرا کر فرمایا: بس ایک دلیل ہی کافی ہے۔ دریافت کیا گیا: وہ کیا؟ انھوں نے فرمایا: اگر تمھیں صحرا میں تنہا سفر کرنے کا اتفاق ہو، پاؤں پھسلنے کی وجہ سے کنوئیں میں گر جاؤ اور باہر نکلنے کی بظاہر کوئی صورت نظر نہ آئے، تو کیا کرو گے؟ اس نے کہا اپنے اللہ کو پکاروں گا۔ فرمایا: ”بس یہی وہ دلیل ہے“۔ فضا کی پہنائیوں میں پرواز کرنے والے طیارے کے مسافروں کو جب معلوم ہو جائے کہ طیارہ کسی فنی خرابی کے باعث زمین پر گرنے والا ہے، تو وہ بے ساختہ کسی مقتدر ہستی کو پکار اٹھتے ہیں۔ یہی تصورِ خدا ہے۔ ایک مغربی مفکر کا قول ہے کہ جب کسی شخص کو اپنے پیشاب کے تجزیے سے معلوم ہو جاتا ہے کہ اسے ذیابیطس ہے، تو وہ صاحب ایمان ہو جاتا ہے۔ (یہ تب کی بات ہے جب ابھی انسولین دریافت نہیں ہوئی تھی۔) انسان کے دل میں مخفی یہ ایمان کہاں سے نمودار ہوتا ہے؟ یقینا یہ اسی بزمِ میثاق کا نتیجہ ہے۔ حدیث مبارکہ کی رو سے ارواح لشکروں کی صورت میں وہاں موجود تھیں، جن روحوں نے آپس میں انسیت محسوس کی وہ پیدا ہونے کے بعد بھی ایک دوسرے کی محبت میں مبتلا ہو گئیں اور جن روحوں نے ایک دوسرے کو ناپسند کیا، وہ دنیا میں آ کر بھی ایک دوسرے سے بیزار رہیں۔ اسلامی حوالے سے، اسی روزِ ازل، انسان کا نصیب اس کی استعداد کے مطابق مقرر کر دیا گیا۔ اردو غزل میں اس واقعے کی بازگشت بھی سنائی دیتی ہے۔ چند مثالیں ملاحظہ فرمائیں:</p>
			<blockquote>
				<verse>
					بے راحت و بے رنج بھی ہوگا کوئی عالم
					اے عالم امکاں تری ایجاد سے پہلے
				</verse>
			</blockquote>
			<blockquote>
				<p>(حفیظ ہوشیارپوری)</p>
			</blockquote>
			<blockquote>
				<verse>
					ہے ایک اور بھی صورت کہیں مری ہی طرح
					اک اور شہر بھی ہے قریۂ صدا کے سوا
				</verse>
			</blockquote>
			<blockquote>
				<p>(منیر نیازی)</p>
			</blockquote>
			<blockquote>
				<verse>
					وہ جو میں نے کھو دیا ہے اس جہاں کے شوق میں
					اس جہانِ گم شدہ کا راستہ ہوتا کوئی
				</verse>
			</blockquote>
			<blockquote>
				<p>(منیر نیازی)</p>
			</blockquote>
			<blockquote>
				<verse>
					تمام علم زیست کا گذشتگاں سے ہی ہوا
					عمل گذشتہ دور کا مثال میں ملا مجھے
				</verse>
			</blockquote>
			<blockquote>
				<p>(منیر نیازی)</p>
			</blockquote>
			<blockquote>
				<verse>
					آتا ہی نہیں یاد جو ہے یاد سے پیچھے
					کچھ وہم سے ہیں ثابت و سیار سے آگے
				</verse>
			</blockquote>
			<blockquote>
				<p>(منیر نیازی)</p>
			</blockquote>
			<blockquote>
				<verse>
					چار دن اس حسنِ مطلق کی رفاقت میں کٹے
					اور اس کے بعد سب دن اس کی حسرت میں کٹے
				</verse>
			</blockquote>
			<blockquote>
				<p>(منیر نیازی)</p>
			</blockquote>
			<blockquote>
				<verse>
					اﷲ نے عہد اُس سے لیا تھا دمِ میثاق
					توہینِ بشر کو وہ کرے گا نہ گوارا
				</verse>
			</blockquote>
			<blockquote>
				<p>(عبدالعزیز خالد)</p>
			</blockquote>
			<blockquote>
				<verse>
					اسی لیے تو زمیں پر وہ اجنبی نہ لگے
					میں ان سے پہلے ملا تھا کسی ستارے پر
				</verse>
			</blockquote>
			<blockquote>
				<p>(غلام محمد قاصر)</p>
			</blockquote>
			<blockquote>
				<verse>
					میں تھا قلّاش یا زردار جو بھی تھا وہیں تھا
					کہ میرا اندک و بسیار جو بھی تھا وہیں تھا
					وہیں مٹی مری اظہار گوندھی جا رہی تھی
					ازل کا اولیں دربار جو بھی تھا وہیں تھا
				</verse>
			</blockquote>
			<blockquote>
				<p>(محمد اظہار الحق)</p>
			</blockquote>
			<p>ہمارے شعرا کو اس بات کا پورا شعور ہے کہ اس عالم امکان کی ایجاد سے پہلے بھی کوئی عالم موجود تھا، جہاں بزمِ میثاق برپا کی گئی۔ وہ عالم مثال اِس عالمِ شہود کے پسِ پردہ ہے۔ انسان کی دنیاوی مصروفیات اسے اس عالم کی طرف متوجہ نہیں ہونے دیتیں۔ اس وجہ سے وہ عالم، انسان کے لیے جہانِ گم شدہ بن چکا ہے۔ مزید برآں، جو لوگ گذشتگان کی صورت میں اس جہانِ فانی میں زندگی گذار کر عالم برزخ میں پہنچ جاتے ہیں، ان کے تجربات بعد میں آنے والے انسانوں کو فائدہ دیتے ہیں۔ جہانِ صورت میں بسنے والوں کو جہانِ معانی یا بزمِ میثاق کے واقعات یاد نہیں رہے، البتہ ان کا احساس وہم و گمان کی طرح ان کی یادداشت سے چپکاہوا ہے۔ اُس جہانِ معانی میں گذرے ہوے ایام، حسنِ مطلق کی رفاقت میں کٹے، مگر جہانِ صورت میں اتر آنے کے بعد وہ خوشگوار لمحات حسرت و یاس میں بدل گئے۔ بزمِ میثاق میں روحوں کے درمیان ملاقات کرانے کا مقصد یہ تھا کہ جب ہم جنس دنیا میں آ کر ایک دوسرے سے ملاقات کریں، تو انھیں اجنبیت محسوس نہ ہو۔ روزِ ازل، اُس جہانِ معانی میں ہر انسان کا نوشتہ اس کے گلے میں آویزاں کر دیا گیا۔ اسی اندک و بسیار کے مطابق انسان اِس عالمِ مادی میں قلاش یا زردار قرار پایا۔ الغرض جہانِ معانی، جہانِ صورت کی اصل حقیقت ہے۔ اس نمونۂ کلام سے ظاہر ہے کہ پاکستانی شعراے غزل میں ایسے شعرا قابلِ ذکر تعداد میں موجود ہیں، جنھوں نے غمِ جاں اور غمِ جاناں سے آگے نکل کر حیات و کائنات کے مسائل سے بحث کی ہے اورکلاسیکی روایت کی پیروی میں، غزل کے آفاق اور امکانات میں وسعت پیدا کی ہے۔</p>
			<p>کائنات کے اعتباری ہونے کے تصور سے ہی غزل میں کائنات کے خواب ہونے کا رجحان پیدا ہوا۔ ابنِ عربیؒ کے نزدیک عالمِ محسوسات کی نوعیت خواب و خیال کی مانند ہے۔ وہ فتوحاتِ مکیہ میں اس حدیث سے استدلال کرتے ہیں کہ ”انسان حالتِ خواب میں ہیں، جب موت آئے گی، تب بیدار ہوں گے۔ وہ صوفیانہ پیرائے میں کہتے ہیںکہ انسانی زندگی مسلسل خواب کی مانند ہے۔ انسان خواب میں نظر آنے والی چیزوں کو حقیقت خیال کر رہا ہوتا ہے، جب کہ بیداری پر حقیقت واضح ہو جاتی ہے۔ اسی طرح موت کے عمل سے انسان ایک خوابِ گراں سے بیدار ہو جائے گا۔ ابنِ عربی کے نزدیک عالم خارجی وہم کی کرشمہ سازی ہے۔ اس کا وجود حقیقی نہیں۔ خواجہ میردرد نے اس مضمون کو یوں بیان کیا ہے:</p>
			<blockquote>
				<verse>
					واے نادانی کہ وقتِ مرگ یہ ثابت ہوا
					خواب تھا جو کچھ کہ دیکھا، جو سنا افسانہ تھا
				</verse>
			</blockquote>
			<p>پاکستانی عہد کی غزل سے اس کی چند مثالیں دیکھیے:</p>
			<blockquote>
				<verse>
					زندگی میں زندگی کے راز کا جویا ہوں میں
					خواب ہی میں منتظر ہوں خواب کی تعبیر کا
				</verse>
			</blockquote>
			<blockquote>
				<p>(حفیظ ہوشیارپوری)</p>
			</blockquote>
			<blockquote>
				<verse>
					کیا کہیے نظر آتی ہے کیوں خواب یہ دنیا
					کیا جانیے کس خواب سے بیدار ہوئے ہیں
				</verse>
			</blockquote>
			<blockquote>
				<p>(یوسف ظفر)</p>
			</blockquote>
			<blockquote>
				<verse>
					ہر اک شے ضد سے قائم ہے جہانِ خواب ہستی میں
					جہاں پر دشت ہے آثارِ ابر و باد بھی ہوں گے
				</verse>
			</blockquote>
			<blockquote>
				<p>(منیر نیازی)</p>
			</blockquote>
			<blockquote>
				<verse>
					ہے خواب اگر اچھا اتنا بھی غنیمت جان
					تعبیر یہاں کیسی یہ خواب کی دنیا ہے
				</verse>
			</blockquote>
			<blockquote>
				<p>(خورشید رضوی)</p>
			</blockquote>
			<blockquote>
				<verse>
					آتی رہتی ہیں عجب عکس و صدا کی لہریں
					میرے حصے کی کہیں شاعری رکھی ہوئی ہے
				</verse>
			</blockquote>
			<blockquote>
				<p>(جلیل عالی)</p>
			</blockquote>
			<p>عالمِ محسوسات کے حقیقی نہ ہونے کے تصور کی بدولت ہی، اسے خواب سے تعبیر کیا گیا ہے۔ عالمِ محسوسات میں ہمیں میز، کرسی، درخت، پہاڑ، دیوار، یا دریا جیسی جو اشیا نظر آتی ہیں، وہ دنیائے محسوسات (ظاہری دنیا) کے حوالے سے تو حقیقی ہیں، لیکن اصل حقائق کا محض پرتَو ہیں۔ ان تمام اشیا کے اصل حقائق عالم مثال، جسے عالمِ باطن یا عالمِ امر بھی کہہ سکتے ہیں، میں پائے جاتے ہیں۔ حقیقتِ اشیا، درجات کے اعتبار سے کئی اقسام میں منقسم ہے۔ ہر درجے کی حقیقت پہلے درجے سے مختلف ہے۔ درجہ اول کی حقیقت درجہ دوم میں جا کر بدل جاتی ہے، کیونکہ وہاں دیکھنے والے پر مزید انکشافات ہوتے ہیں۔ اسی طرح درجہ دوم کی حقیقت درجہ سوم میں جا کر تبدیل ہو جاتی ہے۔ یوں یہ ایک نسبتی، اعتباری یا اضافی <annotation lang="en">(relative)</annotation> امر ہے، جس کا انحصار مشاہدے پر ہے۔ ہم کہہ سکتے ہیں:</p>
			<annotation lang="en">
				<blockquote>
					<p>Reality is relative to the observer.</p>
				</blockquote>
			</annotation>
			<p>ایک مادہ پرست <annotation lang="en">(materialist)</annotation> اپنے درجے پر روح کا انکار کرتا ہے، لیکن اس کا یہ انکار محدود سوچ اور کم علمی کی بنیاد پر ہے۔ اس کا تجربہ اور مشاہدہ اجسام تک محدود ہے۔ اگر اس کے پاس روحانی آنکھ ہوتی، تو اس کا علم وسیع ہو جاتا۔ جو شخص اس سے بلند سطح پر پہنچ کر روحانی یا باطنی آنکھ سے مشاہدے کی دنیا میں قدم رکھتا ہے، اسے اجسام کی بجائے ارواح نظر آتی ہیں، جو اجسام کی اصل حقیقت ہیں۔ ظاہری دنیا میں موجود ہر چیز میں لامحدود باطن چھپے ہوئے ہیں۔ عالمِ امر، جو ان چیزوں سے آگے ہے، وہاں چیزوں کی ظاہری ماہیت ختم ہو جاتی ہے۔ کمپیوٹر کی اصطلاح میں اسے ہارڈویئر کی بجائے، سافٹ ویئر کی دنیا کہا جا سکتا ہے۔ وہاں چیزیں نہیں، بلکہ ڈیزائن پائے جاتے ہیں۔ پھر اس سے بلند درجہ روح ہے۔ پھر اس سے بلند درجہ ارادہ (امر) ہے۔ پھر اس سے بلند درجے پر ارادہ کرنے والا، اولوا الامر ہے۔ وہ ماورائی دنیا، مابعد الطبیعیات کی دنیا ہے، لیکن اس کا راستہ طبیعیات کی دنیا ہی سے نکلتا ہے۔ وہ طبیعیات سے متصل بھی ہے اور اس سے منفصل بھی۔ مظاہرِ قدرت ہی سے خالقِ کائنات کی پہچان نصیب ہوتی ہے۔ کائنات کو خالقِ کائنات کی معرفت کے لیے ایک ٹریڈ مارک <annotation lang="en">(trademark)</annotation> یا سمبل <annotation lang="en">(symbol)</annotation> کی حیثیت حاصل ہے۔ یہاں آکر فلسفے اور سائنس میں بے گانگی ختم ہو جاتی ہے۔ یہ سرچشمے جب شاعرانہ فکر کی آبیاری کرتے ہیں تو آفاقی مسائل پیراہنِ شعری میں اتر کر اثر آفرینی کی مثال قائم کرتے ہیں۔ اس نقطۂ امتزاج پر فلسفہ، سائنس اور شاعری باہم یکجا ہو جاتے ہیں۔ پاکستانی غزل کے ایسے اشعار پر ایک طرف اسلامی فکر و فلسفہ کے گہرے اثرات نظر آتے ہیں، تو دوسری طرف ابنِ عربیؒ اور ان کے متبعین فارسی شعرا کے۔ یہ تمام اثرات تصوف کے راستے غزل میں داخل ہوئے ہیں۔</p>
		</section>
	</body>
</document>