<document>
	<meta>
		<title>مکتوبات محمد حمید اللہ</title>
		<author>
			<name>محمد ارشد</name>
		</author>
		<publication>
			<name>Bunyad, Volume 9</name>
			<year>2018</year>
			<city>Lahore</city>
			<link>https://bunyad.lums.edu.pk/website/journal/vol/5f960116cb2ca/page</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>اس مقالے میں معروف سیرت نگار اور اسلامی قانونِ بین الممالک کے ممتاز عالم ڈاکٹر محمد حمید اللہ (۱۶ محرم ۱۳۲۶ھ/ ۱۹ فروری ۱۹۰۸ء تا ۱۲ شوال ۱۴۲۳ھ/ ۱۷ دسمبر ۲۰۰۲ئ) کے غیرمطبوعہ مکتوبات کا ایک انتخاب (۵۵ مکتوبات پر مشتمل) پیش کیا جا رہا ہے۔ مکتوب نگار نے یہ مکتوبات حیدر آباد دکن اور مدراس میں مقیم اپنے اعزہ و اقربا کے نام تحریر کیے تھے۔</p>
			<p>محمد حمید اللہ کے مکتوب الیہم نیز ان کے نام مکتوبات کی تفصیل حسب ذیل ہے:</p>
			<blockquote>
				<p>(۱) 	 سیف اللہ و فرزانہ 	</p>
				<p>(۲)	 عبیداللہ زیبر		</p>
				<p>(۳)	 محمد غوث		</p>
				<p>(۴)	محمد ایوب صابر	</p>
				<p>(۵)	عبدا لصبور		</p>
			</blockquote>
			<p>سیف اللہ، محمد حمید اللہ کے برادر اکبر محمد صبغۃ اللہ کے بیٹے ہیں۔ فرزانہ کراچی میں مقیم محمد حمیداللہ کے ایک قریبی عزیز محی الدین مرحوم کی دختر جب کہ سیف اللہ کی اہلیہ ہیں۔ سیف اللہ اور فرزانہ دونوں حیدر آباد دکن میں مقیم ہیں۔ سیف اللہ ایک عرصے تک ملازمت کے سلسلے میں جدے میں مقیم رہے۔ جدے میں قیام کے دوران میں انھوں نے مکے کے سفر اور عمرے کی بجا آوری اور قربانی و دم (ارکانِ حج میں تقصیر کی سزا) سے متعلق مسائل نیز مشینی ذبیحہ کی شرعی حیثیت اور غیر مسلم ممالک (پورپی ممالک) سے درآمد بعض خوردنی اشیا (پنیر وغیرہ) کے استعمال کے بارے میں رہنمائی کے لیے اپنے چچا سے استفسارات کیے تھے۔ جن کے جواب میں انھیں یہ مکتوبات موصول ہوئے۔ فرزانہ کے نام مکتوب زیورات پر زکوٰۃ سے متعلق ایک استفسار کے جواب میں ہے۔ قبل ازیں مرتب نے سیف اللہ کے نام محمد حمیداللہ کے چند مکتوبات شائع کیے ہیں جو حج و عمرہ سے متعلق بعض مسائل اور جشن یوم میلاد النبی کی شرعی حیثیت سے متعلق استفسارات کے جواب میں ہیں۔</p>
			<p>عبید اللہ زبیر رشتے میں محمد حمید اللہ کے بھتیجے ہیں۔ ان کا تعلق محمد حمیداللہ کے خانوادے کی اس شاخ سے ہے جو مدراس میں آباد ہے۔ وہ مدراس میں اپنے اسلاف کے قائم کردہ مدرسہ محمدی اور کتب خانہ دیوان صاحب کے مہتمم ہیں۔ یہ کتب خانہ بیش قیمت نوادر اور مخطوطات پر مشتمل ہے۔ عبیداللہ تعلیم و تدریس، نیز نادر و نایاب قلمی کتابوں کی تدوین وتحقیق اور طباعت و اشاعت کے کاموں میں مشغول رہے۔ وہ اپنے چچا (محمد حمید اللہ) کی زندگی میں افادۂ عام کے لیے ان کی کتابوں اور مضامین کا تامل زبان میں ترجمہ شائع کرتے رہے ہیں۔ محمد حمید اللہ کی اپنے اعزہ و اقربا میں سے سب سے زیادہ مراسلت عبیداللہ سے ہوئی ہے۔ عبیداللہ نے اپنے نام ایک درجن مکتوبات مجلۂ معارف (اعظم گڑھ) میں بھی شائع کیے ہیں۔</p>
			<p>محمد غوث، محمد ایوب صابر اور عبدالصبور کا تعلق مدراس میں مقیم محمد حمیداللہ کے اقربا سے ہے۔</p>
			<p>اس مجموعے میں شامل مکتوبات کے مطالعے سے بخوبی اندازہ ہوتا ہے کہ محمد حمیداللہ وطن سے دور اپنی گوناں گوں علمی و تحقیقی مشغولیتوں کے باوجود حیدرآباد دکن اور مدراس میں مقیم اپنے عزیزوں سے پوری طرح سے جڑے رہے۔ وہ بذریعہ خط کتابت افراد خاندان کے احوال، خصوصاً ان کے علمی وتعلیمی اشغال و خدمات سے آگاہ رہتے۔ وہ انھیں دینی تعلیم کی اشاعت اوراسلامی عربی ثقافت کے تحفظ کے لیے مختلف تدابیر کی طرف رہنمائی فرماتے رہے اور افراد خاندان کو دینی علوم کی تحصیل کی ترغیب دلاتے رہے۔ ان مکاتیب میں وہ اپنے اہلِ خاندان کے مخلص و درد مند اتالیق اور مربی کے طور پر سامنے آئے ہیں۔</p>
			<p>ڈاکٹر محمد حمید اللہ کے مکاتیب کا یہ مجموعہ متعدد پہلوؤںسے بڑی دلچسپی کا حامل ہے۔ ان مکتوبات میں ان کے اسلاف کا تذکرہ ملتا ہے، خصوصاً جنوبی ہند میں اسلامی تعلیمات کی اشاعت کے باب میں ان کے آبا و اجدادنے نسلاً بعد نسل جو گراں قدر خدمات انجام دی ہیں ان کی ایک جھلک دکھائی دیتی ہے۔ جنوبی ہند میں واقع محمد حمید اللہ کے آباواجداد کا یہ قدیم وطن جنوبی ایسٹ انڈیا کمپنی کے تسلط کے زمانے میں مسیحی مبشرین کی ترک تازیوں کا ہدف رہا ہے۔ چنانچہ مسیحی مبشرین کی یلغار کے رد میں خاندان کے بزرگوں نے اہم کردار ادا کیا۔ خاندان کے ایک بزرگ قاضی نظام الدین احمد صغیر (م۱۱۸۹ھ/ ۱۷۷۵ئ) نے بائبل کا فارسی میں ترجمہ بھی کیا۔ ان مکاتیب سے نادر و نایاب کتب کی جمع آوری اور ان کی تدوین و اشاعت میں خاندان کے بزرگوں کے شغف کا اندازہ ہوتا ہے۔ تامل جو کہ جنوبی ہند کی ایک اہم زبان ہے، کے عربی رسم الخط میں تحریر کیے جانے کا پتا چلتا ہے۔ سب سے اہم یہ کہ ان مکتوبات میں بہت سے اہم فقہی مسائل پر مکتوب نگار کا نقطۂ نظر آشکارا ہوتا ہے۔ انھوں نے اپنے مکتوبات میں دَم (ارکانِ حج میں تقصیر کی سزا) کے گوشت کی فروخت، مشینی ذبیحہ، زیور پر زکوٰۃ، رویت ہلال، اہانت رسالت مآب کے مرتکب افراد کی امامت نماز، عورت کا دودھ محفوظ کر کے نوزائیدہ بچوں کو دینا، ایک آدمی کے اعضا کا دوسرے کے لیے استعمال، طلاقِ تفویضی، جشن یوم میلاد النبی، اسلامی ریاست میں اہل ذمہ کے حقوق وغیرہ مختلف و متنوع مسائل سے متعلق اپنے نقطۂ نظر کا اظہار کیا ہے۔ شیطانی آیات <annotation lang="en">(Satanic Verses)</annotation> کے رسواے زمانہ مصنف سلمان رشدی، نیز بہائی مذہب کے پیرو رشاد خلیفہ کے افکار و عقائد کے بارے میں ڈاکٹر صاحب کا خیالات کا پتا چلتا ہے۔</p>
			<p>ان مکتوبات سے مکتوب نگار کے تقویٰ و ورع، اور مشتبہ امورسے سخت اجتناب کی روش کا اندازہ بھی ہوتا ہے۔ مزید برآں مکتوب نگار کی گوناں گوں علمی دلچسپیوں اور مشاغل کا بھی پتا چلتا ہے۔ فرانس میں اشاعت اسلام کی کیفیت و امکانات کا بھی اندازہ ہوتا ہے۔ غرضے کہ یہ مکتوبات معلومات کا ایک بیش بہا خزینہ اور علمی و تاریخی اعتبار سے بڑی اہمیت کے حامل ہیں۔</p>
			<p>ان مکتوبات کی تدوین و ترتیب میں مکتوبات کے اصل املا کو جوں کا توں برقرار رکھا گیا ہے۔ بعض الفاظ کے املا میں خاصا تنوع پایا جاتاہے، مثلا جنوبی ہند کی زبان کا املا تین مختلف طرح: تامل، ٹمل، تمل سے آیا ہے۔ محمد حمیداللہ اضافت کی صورت میں نیز ہوے، آے، جاے، راے وغیرہ الفاظ میں یاے مجہول کو بغیر ہمزہ کے لکھتے ہیں۔</p>
			<p>خاکسار مرتب ان خطوط کی عکسی نقول نیز سکین شدہ نقول کی فراہمی پر جناب سیف اللہ اور سعید الدین فرخ (فرزند پروفیسر افضل الدین اقبال مرحوم، سابق صدر شعبۂ اردو، عثمانیہ یونی ورسٹی، حیدر آباد دکن) کا حد درجہ سپاس گزار ہے۔ جزاہم اللہ احسن الجزائ۔</p>
			<p>……………</p>
			<heading>بنام فرزانہ سیف اللہ و سیف اللہ</heading>
			<heading>(۱)</heading>
			<annotation lang="ar"><heading>بسم اللّٰہ</heading></annotation>
			<annotation lang="en"><p>4, Rue de Tournon,</p></annotation>
			<annotation lang="en"><p>Paris-6/ France</p></annotation>
			<p>۱۷ شوال ۱۴۰۶ھ</p>
			<p>عزیزی سلّمک اللہ</p>
			<p>سلام، خیریت حاصل و مطلوب۔ عید مبارک۔ آپ کا جب گزشتہ خط آیا اور ملازمت ملنے کی اطلاع ملی تو خیال ہوا کہ آپ حیدرآباد قریب میں جارہے ہیں اس لیے جواب نہیں دیا۔ کل آپ کا تازہ خط ملا۔ خیریت کی اطلاع سے مسرت ہوئی۔</p>
			<p>فرض کے بعد سنّت نہ پڑھنا بُری بات اور سُستی کی دلیل ہے۔ لیکن ایک حدیث ہے کہ سنت اور نفل نمازیں گھر میں بھی پڑھو، گھر کو نمازوں سے بالکل خالی نہ رکھو۔ ممکن ہے یہ لوگ سنت گھر میں پڑھتے ہوں۔</p>
			<p>نماز میں سامنے سے گزرنا عام طور پر سخت منع ہے لیکن حرم کعبہ میں جائز ہے جیسا کہ فقہاء لکھتے ہیں۔</p>
			<p>ہمارے عین سامنے کی صف میں جگہ خالی ہو تو دو قدم چل کر سامنے کی صف کو پُر کرنا درست ہے حتیٰ کہ ہم نماز کیوں نہ شروع کرچکے ہوں۔ اس کی وجہ یہ ہے کہ اگر امام وضو ٹوٹنے کی وجہ سے جگہ چھوڑنے پر مجبور ہو تو اس کے پیچھے والا شخص آگے بڑھ کر باقی نماز کا امام بن جاتا ہے۔ بازو جگہ خالی نہیں رکھنی چاہیے اگر تھوڑی جگہ خالی ہو اور پیچھے والا ایک شخص آکر وہاں گھستا ہے تو اسے جگہ دینے کے لیے خفیف حرکت کرکے بازو ہٹنا درست ہے۔</p>
			<p>چاند کے مسئلے میں رسول اللہ کا صریح حکم ہے کہ مقامی چاند پر عمل ہو، دور دراز کے چاند پر عمل کرنے کی ممانعت ہے جیسا کہ صحیح مسلم، ترمذی، ابودائود وغیرہ حدیث کی کتابوں میں درج ہے۔</p>
			<p>عید الفطر جمعہ کو ہو تو حج (۹ذی حجہ) بھی جمعہ کو ہو، یہ ضروری نہیں، نئے چاند پر عمل کرنا چاہیے۔ ایسے فرضی بیانات پر نہیں۔</p>
			<p>رسول اکرم صلی اللہ علیہ وسلم کی شان میں کوئی عمداً گستاخی کرے تو وہ کافر ہوگا۔ کافر کے پیچھے نماز درست نہیں۔ البتہ فاسق و فاجر کے پیچھے نماز درست ہے۔ اُس کو اس کی نماز، ہم کو ہماری نماز (جیسا کہ ایک حدیث میں ہے: صَلُّوْا خَلْفَ کُلِّ بَرٍّ و فاجِرٍ)</p>
			<p>اللہ ہم سب کو نیک ہدایت دے۔</p>
			<p>محمد حمیداللہ</p>
			<p>……………</p>
			<heading>(۲)</heading>
			<annotation lang="ar"><heading>بسم اللّٰہ</heading></annotation>
			<annotation lang="en"><p>4, Rue de Tournon,</p></annotation>
			<annotation lang="en"><p>Paris-6/ France</p></annotation>
			<p>۴ محرم ۱۴۱۰ھ</p>
			<p>عزیزہ، عزیزی خوش رہو</p>
			<p>سلام مسنون۔ خیروعافیت کا طالب۔ آپ کا ۲۳ جولائی کا خط آیا ہے۔ مسرت ہوئی۔</p>
			<p>قربانی کا جانور ہو یا دَم (ارکانِ حج میں تقصیر کی سزا) کا، حدودِ حرم کے باہر لاسکتے ہیں۔ قربانی کا گوشت تو قربانی دینے والا بھی استعمال کرسکتا ہے۔ دَم کا گوشت فقیروں کو دیتے ہیں لیکن فقیر اسے بیچ دے تو وہ کھانا خریدار کے لیے جائز ہے۔</p>
			<p>فقیر جب جانور کا مالک بن گیا تو اب اس سے خریدیں تو وہ دَم نہیں بلکہ خرید شدہ جانور ہوتا ہے۔</p>
			<p>یہودی ذاتی استعمال میں تو سؤر کی چربی وغیرہ سے احتیاط کرتے ہیں لیکن مسلمانوں کو بیچنے میں باک نہیں کرتے۔ یہاں فرانس میں بھی پنیر، کیک وغیرہ بہت سی چیزوں سے ہم احتیاط کرتے ہیں۔ آپ لوگ بھی ضرور احتیاط کریں۔ سعودی عرب میں تو بکرے، مرغی وغیرہ کا گوشت بھی باہر سے لایا جاتا ہے اکثر وہ غیرمسلم مشین سے ذبح کرتے ہیں جو حرام ہوتا ہے۔</p>
			<p>آپ کے خط کے ساتھ جدّے ہی سے ایک خط آیا ہے۔ حیدرآباد ایجوکیشنل کانفرنس کے اعزازی معتمد کون ہیں؟ ان کے دستخط پڑھے نہ گئے: ۔ ۔ ۔ ۔</p>
			<p>خدا کرے آپ سب خیروعافیت سے ہوں۔</p>
			<p>حمیداللہ</p>
			<p>……………</p>
			<heading>(۳)</heading>
			<annotation lang="ar"><heading>بسم اللّٰہ</heading></annotation>
			<annotation lang="en"><p>4, Rue de Tournon,</p></annotation>
			<annotation lang="en"><p>Paris-6/ France</p></annotation>
			<p>۲۷ شوال ۱۴۱۰ھ</p>
			<p>عزیزہ خوش رہو</p>
			<p>سلام مسنون۔ آپ کا خط آٹھ دس دن ہوئے ملا۔ مسرت کا باعث ہوا۔ کچھ مصروفیتوں کے باعث فوراً جواب نہ دے سکا۔</p>
			<p>عورت کے زیور پر صرف حنفی مذہب میں زکات ہے، باقی سارے سُنّی مذہب (شافعی، حنبلی، مالکی) اسے اس شرط پر زکات سے مستثنیٰ کرتے ہیں کہ وہ استعمال کے لیے ہو، زکات سے بچنے کے لیے نقد رقم کو زیور میں منتقل کرنا مطلوب نہ ہو۔ ذاتی استعمال کا مطلب یہ نہیں کہ سارے زیور روزانہ پہنیں۔ صرف ارادے اور مقصد سے بحث ہے۔ زیور ساتھ ہو یا کسی رشتہ دار بزرگ کے ہاں رکھا ہوا ہو کہ ہر وقت حاصل کرلینا ممکن ہے، ان میں کوئی فرق نہیں۔ ان حالات میں زیور پر زکات کی ضرورت نہیں۔ یہ ظاہر ہے کہ ان حالات میں زکات دیں تو وہ خیرات ہوگی۔ فرض کی ادائی نہیں۔ اور زکات صرف سونے پر ہے، جواہرات پر نہیں۔</p>
			<p>زیور جو استعمال کے لیے نہیں بلکہ پیسے جمع کرنے کے لیے ہو، اس میں وزن کا لحاظ نہیں، بلکہ قیمت کا لحاظ ہوتا ہے (جواہرات کو حذف کرنے کے بعد مابقی سونے کی قیمت کا (اڑھائی) فی صد ہر سال زکات کے طور پر دینا ہوتا ہے) ۔</p>
			<p>میرا فرانسسی ترجمۂ قرآن سنا گیا کہ مدینۂ منورہ میں سعودی حکومت نے مکرر چھاپا ہے۔ اجازت لینا، پیسے دینا بہت دور ہے، اس کا ایک واحد نسخہ بھی مجھے نہیں بھیجا۔ خدا کرے آپ سب خیرو عافیت سے ہوں۔</p>
			<p>حمیداللہ</p>
			<p>……………</p>
			<heading>بنام عبیداللہ زبیر</heading>
			<heading>(۱)</heading>
			<annotation lang="ar"><heading>بسم اللّٰہ</heading></annotation>
			<p>ڈسّل ڈورف ؍ جرمنی</p>
			<p>… ۱۴۰۰ھ</p>
			<p>عزیزی زبیر صاحب سلّمہ</p>
			<p>سلام، خیریت حاصل و مطلوب۔ آج صبح سفر پر نکلتے وقت آپ کا خط پہنچا، ممنون ہوا۔ خدا آپ کو جزاے خیر دے۔ آپ نے ٹامل قرآن مجید کا صفحہ ۱۰۶، ۱۰۸ اور ۱۱۰ بھیجے ہیں۔ صفحہ ۱۱۲ بھی یہاں نہیں ہے۔ صفحہ ۱۱۱ دو مرتبہ ہے۔ اگر صفحہ ۱۱۲ (جو مأ واھُم جَھَنَّمُ سے شروع ہوا ہوگا) کسی فرصت میں روانہ فرما سکیں [تو] ممنون ہوں گا اور یہاں کا نسخہ مکمل ہوسکے گا۔</p>
			<p>ٹامل تراجم اور اشاعتوں کے لیے خداآپ کو جزاے خیر دے۔ اس بارے میں مکرر توجہ دلاؤں گا کہ عرب ٹامل سے غفلت نہ کیجیے ورنہ رفتہ رفتہ نئی نسل عربی خط سے نابَلَد ہوجائے گی۔ ایثار کرکے، عدم فروخت کے خوف کے باوجود عربی خط میں ٹامل کتابیں روز افزوں میں چھاپنا چاہیے [کذا، چاہییں]۔ یہاں انگریزی اور فرانسسی کتابیں بھی اب الحمدللہ عربی خط میں چھپنے لگی ہیں۔</p>
			<p>آپ نے قلمی کتابوں کے فوٹو لینے والوں کے معاوضے کے متعلق دریافت کیا ہے۔ مانگیے نہیں لیکن اگر وہ خود ہوکر پیش کریں تو قبول کرلیجیے کہ الماریوں وغیرہ ہی کے لیے کام آئے گا۔ دیگر آلات وغیرہ کیڑا مارنے والے آلات، عمارت کو ایک کی جگہ دو منزلہ کرنا، فہرست مخطوطات کو چھاپنا، بے شمار ضرورتیں ہیں۔ اگر آپ نہ لیں تو ان پٹرولی ممالک کی دولت رنڈی بازی، جوا بازی اور دیگر حرام کاری میں صرف ہوتی ہے۔ اللہ رحم فرماے۔</p>
			<p>براہ کرم میرے خط پر کسی آدمی کا نام نہ لکھیے اور پتہ صرف حسب ذیل ہو:</p>
			<annotation lang="en">
				<blockquote>
					<p>Centre Culturel Islamique</p>
					<p>4, Rue de Tournon,</p>
					<p>Paris-6/ France</p>
				</blockquote>
			</annotation>
			<p>خدا کرے وہاں سب خیر و عافیت ہو۔ مکاں میں سب کو سلام۔</p>
			<p>اور عطاء اللہ۱۰ یہاں ساتھ آئے ہوے ہیں ان شاء اللہ آئندہ ہفتے واپس ہوجائیں گے۔</p>
			<p>حمید اللہ</p>
			<p>……………</p>
			<heading>(۲)</heading>
			<annotation lang="ar"><heading>بسم اللّٰہ</heading></annotation>
			<p>۶ رمضان ۱۴۰۱ھ، منگل</p>
			<p>عزیزی سلَّمک اللہ</p>
			<p>سلام، خیریت حاصل و مطلوب۔ آپ کا خط ملا دلی مسرت کا باعث ہوا۔ اللہ آپ کو جزاے خیر دے۔ ان نومسلموں میں ٹامل تعارفِ اسلام بھی تقسیم کی جاسکتی ہے۔ ”روزہ کیوں؟“ میں نئے اردو اِڈیشن [سے] مقابلہ کرکے اس میںکچھ اضافوں کی ضرورت ہو تو اضافہ کرلیں۔</p>
			<p>نمائشِ ثقافتِ اسلامیہ کے لیے تراجم قرآن اچھی چیز ہے۔ وہاں آپ کو میری پرانی کتاب <annotation lang="ar">القرآن</annotation> فی کل لسان مل جانی چاہیے۔ اس میں ۶۷ زبانوں کے ترجمے ہیں۔ اب ڈیڑھ سو زبانوں کے ترجمے ملتے ہیں۔ کچھ میرے پاس ہیں، کچھ نہیں۔ ہر زبان کا صرف ایک ترجمہ کافی ہے (ورنہ اردو میں تین سو، انگریزی میں ایک سو ترجمے ہیں)۔ کیا آپ کی نمائش فوٹو کے مصارف بھیج سکے گی؟ اس کا مکمل مواد کہیں یکجا نہ ملے گا۔ میری قلمی یاد داشت میں یہ چیزیں ہیں۔</p>
			<p>وہاں والدہ صاحبہ وغیرہ سب کو سلام، یاد آتے ہیں۔</p>
			<p>حمیداللہ</p>
			<p>حضرت عثمانؓ کا قرآن امیرکا [امریکا] میں عبدالخالق صاحب نے چھاپا ہے۔ اسے بھی آپ کی نمائش خرید سکتی ہے۔</p>
			<p>……………</p>
			<heading>(۳)</heading>
			<annotation lang="ar"><heading>بسم اللّٰہ</heading></annotation>
			<p>۲۲ شوال۱۴۰۱ھ</p>
			<p>عزیزی سلَّمکم اللہ</p>
			<p>سلام، خیریت حاصل و مطلوب</p>
			<p>آپ نے تکلیف کرکے اور گراں خرچ ڈاک سے مدرسۂ محمدی پر کتابیں بھیجی ہیں، وہ کل پہنچی ہیں، شکریہ۔</p>
			<p>آپ نے یہ وضاحت نہیں کی کہ مجھے کیا کرنا ہے؟ کوئی مضمون؟ کس زبان میں؟ کتنا طویل؟ اور کب تک روانہ کیا جائے؟ خدا آپ کے کاموں میں برکت دے۔ مدرسۂ محمدی اب صرف مدرسۂ تحتانیہ بن گیا ہے؟ افسوس ہوا۔ اسے ترقی دینی چاہیے۔</p>
			<p>میری کتابوں اور مضمون [کذا، مضمونوں] کی فہرست اسّی صفحوں میں ہے۔ غالباً اس کی پرانی نقل حیدرآباد میں احمد عطاء اللہ صاحب کے پاس ہے۔ بہرحال اس کی ضرورت نہیں کہ مکمل فہرست چھاپی جاے۔ گزشتہ دس سال کی اہم کتابوں اور مضمون [کذا، مضمونوں] کی فہرست ان شاء اللہ کسی فرصت میں بھیجوں گا۔ آج کل سخت مصروفیت ہے۔</p>
			<p>فرانس میں اب دس فی صد آبادی مسلمان ہے، الحمدللہ۔ نومسلم روز افزوں ہیں۔ کوئی دو لاکھ نومسلم ہیں جن میں سے آدھے شہر پاریس میں ہیں۔ اسلام دشمن لوگوں کو یہ پسند نہیں۔ اللہ کی مدد اور حمایت درکار ہے۔</p>
			<p>خدا کرے اور سب خیر و عافیت ہو۔</p>
			<p>حمیداللہ</p>
			<p>……………</p>
			<heading>(۴)</heading>
			<annotation lang="ar"><heading>بسم اللّٰہ</heading></annotation>
			<p>پاریس، ۲۲ رمضان ۱۴۰۲ھ، منگل</p>
			<p>عزیزی سلَّمک اللہ</p>
			<p>سلام، خیریت حاصل و مطلوب۔ آج آپ کا خط ملا۔ خیر و عافیت کی اطلاع سے مسرت ہوئی۔</p>
			<p>اگر آپ نے ٹمل ترجمۂ قرآن مجید سمندری ڈاک سے بھیجا ہے تو وہ تین مہینے میں ملے گا۔ ملنے پر ان شاء اللہ اطلاع دوں گا۔ ملیبار والوں کا احسان ہمالیہ تلے کے براعظم پر آپ کو ذیل کے پتے سے مل سکے گا:</p>
			<annotation lang="en">
				<blockquote>
					<p>Mr. C. N. Ahmed Moulavi</p>
					<p>Kauser Storen</p>
					<p>M. Street, Calicut-1/ Kerala</p>
				</blockquote>
			</annotation>
			<p>ایک ٹامل مضمون ”تاریخ ہند میں ملیبار کی اہمیت“ ہے جو ٹلچری کے رسالۂ نارجیتن میں مئی ۱۹۳۸ [ئ] میں چھپا ہے۔ وہ یہاں میرے پاس نہیں ہے۔ ممکن ہے حیدرآباد میں احمد عطاء اللہ کے پاس ہو۔</p>
			<p>لینن کا مضمون غالباً اخبار <annotation lang="ar">الھدٰی </annotation>۲۵ فروری ۱۹۴۹ء میں ص۱، ۲، ۱۱ پر چھپا ہے۔ حیدرآباد میں تلاش کرائیں۔ کمیونزم پر الازہر کے فتوے کے لیے الازہرمصر میں لکھنا چاہیے یہ غالباً ۱۹۲۰ء کے لگ بھگ زمانے کا ہے۔ اسلام پر جو [ہر] طرف سے شیطانی حملے ہورہے ہیں۔ اللہ رحم کرے۔ عید مبارک۔ سب کو سلام</p>
			<p>حمیداللہ</p>
			<p>ایک اور مضمون سے آپ کو دلچسپی ہوسکتی ہے۔ وہ بھی حیدرآباد میں مل سکے گا: ”مدراس کی عظیم الشان نمائش تمدّنِ اسلامی“، رہبرِ دکن روزنامہ، حیدرآباد، ۱۱ رمضان ۱۳۶۳ھ/۱۹۴۳ئ۔</p>
			<p>……………</p>
			<heading>(۵)</heading>
			<annotation lang="ar"><heading>بسم اللّٰہ</heading></annotation>
			<p>پاریس ۱۱ ذی قعدہ ۱۴۰۲ھ</p>
			<p>عزیزی سلَّمک اللہ</p>
			<p>سلام، خیریت حاصل و مطلوب۔ آج شام کی ڈاک سے آپ کا مرسلہ عرب تامل ترجمۂ قرآن مجید ملا۔ آپ کو بڑی زحمت رہی۔ جزاکم اللّٰہ احسن الجزائ۔ یہ نصفِ اوّل ہے۔ اتفاق کی بات ہے کہ انھیں [کذا، انھی] دنوں میں کولمبو سے اسی ترجمے کی جلد دوم مستعار آئی ہے تاکہ میں اس کی فوٹو کاپی لے سکوں۔ اس طرح اب یہ ترجمہ مکمل ہوگیا ہے۔ الحمدللہ۔</p>
			<p>سب کو سلام، یاد آتے ہیں۔</p>
			<p>حمیداللہ</p>
			<p>……………</p>
			<heading>(۶)</heading>
			<annotation lang="ar"><heading>بسم اللّٰہ</heading></annotation>
			<p>۲۶ رجب ۱۴۰۴ھ</p>
			<p>عزیزی سلَّمکم اللہ</p>
			<p>سلام، خیریت حاصل و مطلوب۔ کل آپ کا خط ملا، مسرت کا باعث ہوا۔ رسالۂ دستگیر صاحب کا شکریہ۔ اچھی چیز ہے۔ اسے تامل بخطِ عربی میں بھی چھپوائیے۔ اس میں <annotation lang="ar">مفتاح التفاسیر</annotation> کا ذکر ہے۔ کیا یہ کوئی فارسی تفسیرِ قرآن ہے یا اصول تفسیر پر کوئی مقالہ؟</p>
			<p>محمد جان صاحب کے ہاں کی فہرست میں آپ نے تلنگی میں مارماڈیوک پکتھال لکھا ہے۔ مارماڈیوک پکتھال کا انگریزی ترجمہ ہے، یہ کیا چیز ہے؟ آپ کے ہاں کے تراجمِ سورۂ فاتحہ کو حروف تہجی پر لکھتے تو تلاش میں زیادہ سہولت رہتی۔ فی الحال دو نئے ترجمے ملفوف ہیں؟</p>
			<p>خدا کرے وہاں سب خیر و عافیت ہو۔</p>
			<p>حمیداللہ</p>
			<p>……………</p>
			<heading>(۷)</heading>
			<annotation lang="ar"><heading>بسم اللّٰہ</heading></annotation>
			<p>۱۷ ربیع الثانی ۱۴۰۵ھ [۹ جنوری ۱۹۸۵ئ]</p>
			<p>عزیزی سلمک اللہ</p>
			<p>سلام، خیریت حاصل و مطلوب۔ آپ کا خط ملا، شکریہ۔ میری راے میں اشتہارِ عباداتِ یوم میلاد النبیؐ پر کوئی اعتراض نہیں کیا جاسکتا کہ اس دن عبادتیں کرو۔ یہ نہیں کہ جشن میلاد کوئی عبادت ہے۔ بہرحال کوئی مضمون چھاپنا ہی چاہتے [ہیں] تو آپ کے مسودے میں کچھ ترمیم کرکے پشت پر درج کرتا ہوں۔ مناسب ہو تو اسے شائع کردیجیے۔</p>
			<p>محترم و مکرم عزیز الدین صاحب کو خدا تادیر سلامت باکرامت رکھے۔ الحمدللہ یہاں بھی خیر و عافیت ہے۔</p>
			<p>ح</p>
			<p>……………</p>
			<heading>(۸)</heading>
			<annotation lang="ar"><heading>بسم اللّٰہ</heading></annotation>
			<p>۱۲ شعبان ۱۴۰۵ھ</p>
			<p>عزیزی سلمکم اللہ</p>
			<p>سلام مسنون۔ آپ کا خط پہنچا۔ آپ کی والدہ صاحبہ کی وفات کی خبر سے سخت صدمہ ہوا۔ اللہ اعلاے علیین میں جگہ دے اور آپ سب کو صبر جمیل کی توفیق عطا فرماے۔</p>
			<p>چچا صاحب مرحوم کے فتوے سے میں واقف نہ تھا۔ دلچسپ چیز ہے اور اس کی اشاعت میں کوئی امر مانع نہیں۔ مشہور حنفی فقیہ شمس الائمہ سرخسی نے بھی اپنی کتابشرح السیر الکبیر (طبع حیدرآباد) جلد ۴، ص۲۷۳ وغیرہ میں بھی مماثل فتویٰ دیا ہے کہ کسبِ خبیث کو بطور صدقہ تقسیم کردینا چاہیے۔</p>
			<p>مجھے علم نہیں کہ نمائش کے متعلق مرحوم کی راے لی گئی ہو۔ یقینا انھیں اختلاف نہ ہوتا۔ <annotation lang="ar">ثمرۃ العلوم </annotation> یا بزمِ ادب وغیرہ میں مرحوم کے متعلق کسی چیز کے شائع ہونے کا مجھے علم نہیں ہے۔ بزمِ ادب کا میں نے انڈیکس تیار کیا تھا۔ اگر محفوظ ہو تو اس کو دیکھ سکتے ہیں۔ مرحوم کی زندگی کے آخری زمانے میں جب میں مدراس جاتا تھا تو مرحوم سے کچھ درس لیا کرتا تھا۔ یاد ہے کہ ایک بار آپ چچا ناصرالدین صاحب نے مجھے کہا تھا کہ بوڑھے بیمار شخص پر زیادہ بار نہیں ڈالنا چاہیے۔ اس طرح میں نہ ان سے اور نہ چچا محمود صاحب سے زیادہ استفادہ کرسکا۔ دونوں مجھ سے بہت محبت کرتے تھے اور میں دور حیدرآباد میں رہتا تھا۔ بہرحال افسوس ہے کہ میں آپ کو زیادہ مواد دے نہیں سکتا۔ خدا کرے وہاں اور سب خیروعافیت ہو۔</p>
			<p>حمید اللہ</p>
			<p>غالباً تامل تعارف اسلام کے ناشر صاحب کو یاد دہانی میں کوئی فائدہ نہیں۔ اگر آپ عرب تامل میں کچھ چھاپیں تو ایک نسخہ یہاں بھی بھیجئے۔ یہاں یونی ورسٹی میں تامل کی تعلیم ہوتی ہے۔</p>
			<p>……………</p>
			<heading>(۹)</heading>
			<annotation lang="ar"><heading>بسم اللّٰہ</heading></annotation>
			<p>۱۳ ذی حجہ ۱۴۰۵ھ</p>
			<p>جمعرات</p>
			<p></p>
			<annotation lang="en"><p>Centre Culturel Islamique</p></annotation>
			<annotation lang="en"><p>4, Rue de Tournon,</p></annotation>
			<annotation lang="en"><p>Paris-6/ France</p></annotation>
			<p>عزیزی سلَّمکم اللہ تعالیٰ</p>
			<p>سلام، خیریت حاصل و مطلوب۔ آپ کا ایک پرانا خط تاحال میز پر سامنے ہے۔ قاضی عبیداللہ صاحب مرحوم کے حالات آپ جمع کر رہے ہیں۔</p>
			<p>آپ کو معلوم ہے کہ دادا قاضی بدرالدولہ مرحوم کی تفسیر فیض الکریمہے جو انھوں نے مکمل نہ کی تھی کہ وفات ہوگئی۔ غالباً اس کا تکملہ مفتی محمد سعید خان مرحوم نے شروع کیا۔ پھر مفتی محمود صاحب مرحوم نے کچھ مزید کام کیا۔ آخر میں ناصرالدین محمد صاحب مرحوم نے تکمیل کی۔ کیا چچا محمود صاحب کے بعد چچا عبیداللہ صاحب نے بھی کچھ کام اس پر کیا یا نہیں؟ مجھے معلوم نہیں، آپ کو شاید معلوم ہو، یا وہاں معلوم کرسکیں۔</p>
			<p>۱۔ اس سوال کے جواب سے مجھے بھی آگاہ فرماسکیں تو ممنون ہوں گا۔ ۲۔ نیز قاضی بدرالدولہ، مفتی محمد سعید خاں، مفتی محمود، قاضی عبیداللہ، ناصر الدین محمد مرحومین میں سے مجھے ہر ایک کی تاریخ ولادت و وفات بھی درکار ہے تاکہ مترجمینِ قرآن کے متعلق اپنی فہرست کو مکمل کرسکوں۔</p>
			<p>سنا گیا کہ ہمشیرہ رضیہ بیگم کی وفات ہوگئی۔ <annotation lang="ar">انا للّٰہ وانا الیہ راجعون</annotation>۔ اللہ جنت نصیب فرماے۔</p>
			<p>خدا کرے وہاں اور سب خیر و عافیت ہو</p>
			<p>حمیداللہ</p>
			<p>……………</p>
			<heading>(۱۰)</heading>
			<annotation lang="ar"><heading>بسم اللّٰہ</heading></annotation>
			<p>۴ رجب ۱۴۰۶ھ</p>
			<p></p>
			<p></p>
			<annotation lang="en"><p>Centre Culturel Islamique</p></annotation>
			<annotation lang="en"><p>4, Rue de Tournon,</p></annotation>
			<annotation lang="en"><p>Paris-6/ France</p></annotation>
			<p>عزیزی سلَّمکم اللہ</p>
			<p>سلام، خیریت حاصل و مطلوب۔ ایک زحمت دیتا ہوں:</p>
			<p>ایک اخباری اطلاع سے واضح ہے کہ آپ کے محمد جان صاحب تاجر نے ٹامل ترجمۂ قرآن شائع کیا ہے۔ یہ کس مترجم کا ہے؟ کب اور کہاں طبع ہوا ہے؟ غالباً کوئی پرانا ترجمہ ہی مکرر چھاپا ہوگا۔</p>
			<p>میں حال میں لگزمبورگ گیا تھا۔ وہاں کی سرکاری زبان <annotation lang="en">Letzebuergesch</annotation> لیتے بورگیش کہلاتی ہے۔ ساری ریاست میں صرف دس بارہ مسلمان ہیں۔ میری فرمائش پر ایک نو مسلم صاحب نے سورۂ فاتحہ کا ترجمہ ایک دوست سے کراکر مہیا کیا۔ اس طرح ایک نئی زبان میں قرآن کا جزئی ترجمہ ہوگیا ہے۔ الحمدللہ۔ ابھی تو یہ کہیں چھپا نہیں۔</p>
			<p>خدا کرے وہاں سب خیر و عافیت سے ہوں۔</p>
			<p>حمیداللہ</p>
			<p>……………</p>
			<heading>(۱۱)</heading>
			<annotation lang="ar"><heading>بسم اللّٰہ</heading></annotation>
			<p>۲۲ رجب ۱۴۰۶ھ</p>
			<p>عزیزی سلمکم اللہ</p>
			<p>سلام، خیریت حاصل و مطلوب۔ آج آپ کا خط ملا، معلومات پر ممنون ہوا۔</p>
			<p>رویت ہلال پر میرا مضمون صرف انگریزی میں چھپا، کسی دوسری زبان میں نہیں ہے۔ آپ اسے انگریزی، اردو اور ٹمل میں ملا کر بھی چھاپ سکتے ہیں، الگ الگ بھی۔ انگریزی مضمون میں طباعت کی حسب ذیل غلطیاں درست فرمائیے:</p>
			<blockquote>
				<p>سطر			مطبوعہ			صحیح</p>
				<p>۷			 <annotation lang="en">not 				nor</annotation></p>
				<p>۲۵			<annotation lang="en">Abu Dawud			Imam Abu Dawud</annotation></p>
				<p>۳۸			<annotation lang="en">Says				Say</annotation></p>
				<p>۴۸			<annotation lang="en">should				could</annotation></p>
				<p>۵۸			<annotation lang="en">impratical			impracticable</annotation></p>
				<p>۶۰			<annotation lang="en">late				late to fast</annotation></p>
			</blockquote>
			<p>ٹمل ترجمہ جو آپ نے بھیجا ہے اس کا شکریہ۔ ابھی وہ آیا نہیں شاید کل پرسوں آئے۔ اس کی قیمت سے اطلاع دیں تو رقم روانہ کرتا ہوں۔ اگر مترجم صاحب کی تاریخ اور مقامِ ولادت معلوم ہوسکتے ہیں [تو] اطلاع دیجیے۔ میں سارے مترجموں کے مختصر حالات بھی جمع کررہا ہوں۔</p>
			<p>سب کو سلام، یاد آتے ہیں۔</p>
			<p>حمیداللہ</p>
			<p>……………</p>
			<heading>(۱۲)</heading>
			<annotation lang="ar"><heading>بسم اللّٰہ</heading></annotation>
			<p>۲۵ رجب ۱۴۰۶ھ</p>
			<p>عزیزی سلَّمکم اللہ</p>
			<p>سلام، خیریت حاصل و مطلوب۔ چند دن ہوے آپ کا خط ملا تھا اور رسید بھی بھیجی تھی، ملی ہوگی۔ آج ٹمل ترجمۂ قرآن مجید بھی پہنچا۔ حیرت ہوئی ۹۱ روپے خرچہ ڈاک ہوا ہے۔ ہوائی ڈاک کی بہرحال ضرورت نہ تھی۔ بہرحال آپ نے مہربانی فرما کر کتاب تلاش کی اور بھیجی۔ اللہ جزاے خیر دے۔ اگر کتاب کے ہدیے سے بھی اطلاع دیں تو مہربانی ہوگی۔ ساری رقم آپ کو بنک کے توسط سے روانہ کرتا ہوں۔</p>
			<p>خدا کرے وہاں سب خیر و عافیت ہوگی۔</p>
			<p>میری ایک اردو کتاب خطباتِ بہاولپور چھپی ہے۔ آے تو ایک نسخہ ان شاء اللہ آپ کو بھی روانہ کرتا ہوں۔ قرآن، حدیث، فقہ وغیرہ کی تاریخ پر ہے۔ سب کو سلام، یاد آتے ہیں۔</p>
			<p>حمیداللہ</p>
			<p>……………</p>
			<heading>(۱۳)</heading>
			<heading>چہار شنبہ، ۱۳ رمضان ۱۴۰۶ھ</heading>
			<p>عزیزی زبیر صاحب خوش رہو۔</p>
			<p>سلام مسنون۔ خیر و عافیت کا طالب۔ آپ کا خط ملا، مسرت کا باعث ہوا۔ عبدالوہاب صاحب کے حالات کا شکریہ۔ وہ صحیفۂ ہَمام کا شوق سے ترجمہ کرسکتے ہیں۔ اللہ ان کو جزاے خیر دے۔ اس کے آخری انگریزی اڈیشن کے بعد کچھ نئے معلومات ملے ہیں جو آئندہ اڈیشن کے لیے ہیں۔ ان کا ترجمہ ختم ہونے لگے تو اطلاع دیجیے تاکہ یہ معلومات ان کو روانہ کرسکوں۔ آج تک سخت مصروفیت کے باعث یہ کام ملتوی کرتا [آیا] ہوں۔</p>
			<p>سب کو سلام، یاد آتے ہیں۔ آپ کو ایک اور خط بھی لکھا تھا جو ممکن ہے اس اثنا میں پہنچ گیا ہو۔ اس میں بائبل کے فارسی ترجمے کے متعلق جو ہمارے اجداد نے کیا تھا، دریافت کیا تھا۔</p>
			<p>حمیداللہ</p>
			<p>……………</p>
			<heading>(۱۴)</heading>
			<annotation lang="ar"><heading>بسم اللّٰہ</heading></annotation>
			<p>۷ ذی القعدہ ۱۴۰۶ھ</p>
			<p>عزیزی سلَّمکم اللہ</p>
			<p>سلام، خیریت حاصل و مطلوب۔ میرے ایک دوست ہیں جن کو قرآن مجید کے سارے تراجم جمع کرنے کا شوق ہے۔ میں نے عبدالوہاب صاحب کے جدید تامل ترجمے کا ذکر کیا تو مجھ سے فرمائش کی ہے کہ انھیں اس کا ایک نسخہ فراہم کروں۔ اگر ممکن ہو تو ذیل کے پتے پر ایک نسخہ رجسٹر بُک پوسٹ سے بھیج کر بِل مجھے ارسال فرمائیے، ممنون ہوں گا۔</p>
			<blockquote>
				<p>حسن معایر جی</p>
				<annotation lang="en"><p>Dr. Hassan Ma'ayergi</p></annotation>
				<annotation lang="en"><p>P. B. 188, Doha / Qatar</p></annotation>
			</blockquote>
			<p>میں نے رویت ہلال کے مضمون کی تصحیح اور تکمیل کرکے آپ کو بھیجا تھا۔ کیا وہ مل گیا؟ مترجمِ قرآن عبدالوہاب صاحب کی تاریخ ولادت غالباً آپ کو ابھی نہیں ملی۔</p>
			<p>خدا کرے وہاں اور سب خیروعافیت ہو۔</p>
			<p>حمیداللہ</p>
			<p>……………</p>
			<heading>(۱۵)</heading>
			<annotation lang="ar"><heading>بسم اللّٰہ</heading></annotation>
			<p>۱۶ ذی حجہ ۱۴۰۶ھ</p>
			<p>عزیزی زبیر صاحب خوش رہو</p>
			<p>سلام، خیریت حاصل و مطلوب۔ آپ کا خط ملا۔ قطر کو تامل ترجمہ قرآن بھیجنے پر اللہ آپ کو خوش رکھے۔ مصارف سے اطلاع دیجیے تو ممنون ہوں گا۔ معایر جی صاحب اچھے آدمی ہیں۔ اگر رسید نہیں آئی ہے تو غالباً بستہ ابھی نہیں پہنچا۔ امید کہ آپ [نے] رجسٹر ڈاک سے بھیجے ہوں گے۔ آٹھ دس دن پہلے ان کا خط آیا تھا اس میں بھی مجھ سے اس کا ذکر نہیں کیا ہے۔ میںان کو مکرر لکھ رہا ہوں۔</p>
			<p>یہاں عید ۱۵ اگست (جمعہ) کو منائی گئی۔ خدا کرے وہاں سب خیروعافیت ہو، سب کو سلام۔</p>
			<p>کچھ اور انتظار کرکے پوسٹ آفس سے وہاں شکایت کیجیے۔</p>
			<p>حمیداللہ</p>
			<p>……………</p>
			<heading>(۱۶)</heading>
			<annotation lang="ar"><heading>بسم اللّٰہ</heading></annotation>
			<p>۶ محرم ۱۴۰۷ھ</p>
			<p>عزیزی سلَّمکم اللہ</p>
			<p>سلام، خیریت حاصل و مطلوب۔ آج آپ کا ۲ سپتمبر [کذا، ستمبر] کا خط پہنچا، مسرت کا باعث ہوا۔ تامل رسالہ ملا۔ اس پر کسی M. P. صاحب کا مقدمہ بھی ہے۔ مجھے تامل نہ آنے سے استفادہ نہیں کرسکا۔</p>
			<p>معایر جی صاحب نے تامل ترجمے کے متعلق مترجم کا نام، پبلشر کا نام، تاریخِ طباعت، مقامِ طباعت اور کتاب کا نام پوچھا ہے۔ یہ آپ لکھ کر بھیج چکے ہوں گے۔ اللہ آپ کو جزاے خیر دے۔</p>
			<p>رشاد خلیفہ کے متعلق معلوم ہوا کہ سعودی حکومت نے کفر کا فتویٰ دیا ہے۔ انیس کا لفظ قرآن میں بھی آیا ہے کہ دوزخ کے نگران انیس فرشتے ہیں ان سے گناہگار اور رسول اللہ کی توہین کرنے والے کہاں بھاگ سکتے ہیں؟</p>
			<p>خدا کرے وہاں اور سب خیر و عافیت ہو۔</p>
			<p>حمیداللہ</p>
			<p>……………</p>
			<heading>(۱۷)</heading>
			<annotation lang="ar"><heading>بسم اللّٰہ</heading></annotation>
			<p>۱۶ محرم ۱۴۰۷ھ</p>
			<p>عزیزی زبیر صاحب سلّمہ</p>
			<p>سلام، خیریت حاصل و مطلوب۔</p>
			<p>آپ کا گذشتہ خط (جس میں نمبر ۱۹ کے متعلق بھی بحث تھی) آیا تو میں نے فوراً جواب دیا۔ مگر ۱۹ کے متعلق آپ نے کچھ تصریح نہ کی تھی کہ مجھ سے کیا چاہتے ہیں۔ میری راے میں اس کو کوئی اہمیت نہ دیجیے، رقم ضائع کرنا ہے۔ اب دوسرا خط آیا ہے جس میں رویت ہلال پر آپ کا ترجمہ ہے۔ اس کی نظرثانی کے بعد ان شاء اللہ واپس کروں گا۔ آج کل سر کھجانے کی فرصت نہیں ہے۔ خدا آپ کے کاموںمیں برکت دے۔</p>
			<p>خدا کرے وہاں اور سب خیر و عافیت ہو۔</p>
			<p>حمیداللہ</p>
			<p>[پس نوشت]</p>
			<p>آپ کو الگ بُک پوسٹ سے ایک ٹامل مضمون بھیج رہا ہوں۔ کیا یہ ممکن ہے کہ آپ اسے عرب ٹمل میں خوشخط لکھ کر مجھے روانہ کریں؟ اس مضمون کو جو یونیسکو نے چھاپا ہے بیس زبانوں میں یکجا شائع کرنے کی تجویز ہے۔ ٹمل دونوں خطوں میں دینا چاہتا ہوں۔</p>
			<p>……………</p>
			<heading>(۱۸)</heading>
			<annotation lang="ar"><heading>بسم اللّٰہ</heading></annotation>
			<p>۳ ربیع الآخر ۱۴۰۷ھ</p>
			<p></p>
			<p></p>
			<annotation lang="en"><p>Centre Culturel Islamique</p></annotation>
			<annotation lang="en"><p>4, Rue de Tournon,</p></annotation>
			<annotation lang="en"><p>Paris-6/ France</p></annotation>
			<p>عزیزی خوش رہو</p>
			<p>سلام مسنون۔ خیر و عافیت کا طالب۔</p>
			<p>آپ کا مرسلہ خط اور کتابیں ملیں مسرت ہوئی۔ انگریزی اڈیشن میں بڑی خامی یہ ہے کہ شروع میں ٹائٹل نہیں ہے۔ مؤلف کی غیرضروری سوانح عمری کی جگہ کتاب کا عنوان جلی خط میں ہو تو اچھا ہے۔ طباعتی غلطیاں بھی ہیں:</p>
			<blockquote>
				<p>صفحہ ۴	سطر۴ 	<annotation lang="en">Mohd</annotation>.		نہیں بلکہ 	<annotation lang="en">M.</annotation> یا <annotation lang="en">Muhammad</annotation></p>
				<p>۴	۳	<annotation lang="en">Shahidot</annotation>		نہیں 	<annotation lang="en">Shahidat</annotation></p>
				<p>۷	۹	<annotation lang="en">immam</annotation>		نہیں	<annotation lang="en">imaam</annotation></p>
				<p>۸	۱۳	آمنو		نہیں 	آمنوا</p>
				<p>۸	۱۵	<annotation lang="en">'ala 'nanabi</annotation>	نہیں 	<annotation lang="en">ala'n-nabi</annotation></p>
				<p>۸	۲۱	<annotation lang="en">hasstloved</annotation>	نہیں 	<annotation lang="en">has to loved</annotation></p>
				<p>۸	۲۶	<annotation lang="en">ni 'mati</annotation>		نہیں 	<annotation lang="en">ni'mati</annotation> (ایک ہی لفظ)</p>
				<p>۸	آخر	<annotation lang="en">well-known</annotation>	نہیں 	<annotation lang="en">a well-known</annotation></p>
				<p>۹	۳	<annotation lang="en">Inna 'llaaha</annotation>	نہیں 	<annotation lang="en">Inn'allaaha</annotation> (ایک ہی لفظ)</p>
				<p>۹	۳	<annotation lang="en">ni 'matihi</annotation>	نہیں 	<annotation lang="en">ni'matihi</annotation> (ایک ہی لفظ)</p>
				<p>۹	۳۲	<annotation lang="en">fiy</annotation>		نہیں 	<annotation lang="en">fly</annotation></p>
				<p>۱۰	۱۲	<annotation lang="en">com-</annotation>		نہیں 	<annotation lang="en">cum-</annotation></p>
				<p>۱۱	۱۳	<annotation lang="en">it is</annotation>		نہیں 	<annotation lang="en">it</annotation></p>
			</blockquote>
			<p>یونیسکو کے ٹامل مضمون میں براہ کرم چند نوٹ جو میرے نہیں ہیں، حذف کرادیں۔ مضمون کے شروع میں <annotation lang="en">”In the presence of the Prophet“</annotation>، اسی <annotation lang="en">Islam's Holy Book</annotation>.... اور <annotation lang="en">The Sunna</annotation>....، اور شہر مکہ۔</p>
			<p>خدا آپ کو جزاے خیر دے اور خوش و خرم رکھے۔</p>
			<p>(حمیداللہ)</p>
			<p>……………</p>
			<heading>(۱۹)</heading>
			<annotation lang="ar"><heading>بسم اللّٰہ</heading></annotation>
			<p>۲۷ جمادی الاولیٰ ۱۴۰۷ھ</p>
			<p>عزیزی سلَّمکم اللہ</p>
			<p>سلام، خیریت حاصل و مطلوب۔ کل آپ کا خط ملا اور ٹامل مضمون بھی۔ دلی شکریہ۔</p>
			<p>تجویز یہ ہے کہ یونیسکو کی ساری زبانوں کے مضمون فوٹو لے کر بلاک پر یکجا چھاپیں۔ آپ کا مرسلہ مضمون لکیریں پڑے ہوے کاغذ پر ہے ظاہر ہے کہ بلاک میں یہ لکیریں بھی آجائیں گی۔ اللہ کی مرضی۔</p>
			<p>میں نے آپ کو یوسف زلیخا کے متعلق جواب فوراً دیا تھا۔ معلوم ہوتا ہے کہ وہ خط ڈاک میں ضائع ہوگیا۔ زلیخا عزیز (وزیر) مصر کی بیوی تھی۔ وہ حضرت یوسف پر عاشق ہوگئی تھی۔ کئی سال بعد جب عزیز مصر کا انتقال ہوگیا اور حضرت یوسف مصر میں وزیر مالیہ بنے تو زلیخا نے حضرت یوسف کا مذہب اختیار کرلیا اور دونوں کی شادی ہوگئی۔ یہ بھی کہتے ہیں کہ حضرت یوسف کے معجزے سے بڈھی زلیخا پھر جوان ہوگئی (قرآن و حدیث میں اس بارے میں زیادہ معلومات نہیں ہیں اس لیے یقین سے کچھ کہنا ممکن نہیں) ۔</p>
			<p>حدیث میں یہ ذکر آتاہے کہ عام طور پر رسول اللہ صلی اللہ علیہ وسلم بیٹھ کر پیشاب فرماتے تھے لیکن ایک بار گھوڑ کے انبار کے پاس کھڑے کھڑے ہی یہ ضرورت پوری فرمائی۔ اس طرح دونوں طریقے جائز ہیں۔</p>
			<p>خدا کرے وہاں اور سب خیر و عافیت ہو۔ سب کو سلام، یاد آتے ہیں۔</p>
			<p>حمیداللہ</p>
			<p>……………</p>
			<heading>(۲۰)</heading>
			<annotation lang="ar"><heading>بسم اللّٰہ</heading></annotation>
			<p>۵ شعبان ۱۴۰۷ھ</p>
			<p>شنبہ</p>
			<p>عزیزی سلَّمک اللہ تعالیٰ</p>
			<p>سلام، خیریت حاصل و مطلوب۔ کل آپ کا تازہ خط ملا، ممنون ہوا۔</p>
			<p>رسالۂ شاداب کے مضمون کی نقل بھیجنے کے لیے آپ نے زحمت فرمائی، اس کا شکریہ۔ افسوس ہے کہ اس میں واقعات کو غلط لکھا گیا ہے۔ میں نے سند کشن پرشاد ہی کے ہاتھوں سے لی تھی۔ خیال پڑتا ہے کہ اس دن درشہوار بیگم بھی تشریف لائی تھیں۔</p>
			<p>ٹمل مضمون کو مکرر لکھوانے میں آپ کو زحمت ہوگی۔ ابھی اس کی طباعت کا بھی کوئی بندوبست نہیں ہوا ہے۔ پچیس تیس زبانوں کے مجموعے کے لیے یہاں مطبع ایک لاکھ فرانک مانگ رہا ہے۔</p>
			<p>چاہے تو آپ ہی اِڈیٹر شاداب کو خط لکھ دیجیے:</p>
			<blockquote>
				<p>ماہ مارچ ۱۹۸۷ء کے نمبر میں جو مضمون ”چند شعاعیں“ چھپا ہے، اس کو دیکھ متعلقہ صاحب نے فرانس سے لکھا ہے کہ مضمون نگار صاحب کا حافظہ ٹھیک نہیں۔ سند لینے سے مذہبی بنیاد پر انکار کا واقعہ درست نہیں۔ سند مہاراجہ کشن پرشاد آنجہانی ہی سے لی تھی۔ اتحاد المسلمین اور دیگر واقعات میں بھی صحیح معلومات ان کے ہاں نہیں ہیں۔ افسوس ہوا۔ جنگ کے وقت میں وطن میں تھا بھی نہیں۔ بچپن میں فجر کی نماز کے بعد دوڑا کرنا بھی بے ضرر مگر من گھڑت قصہ ہے۔</p>
			</blockquote>
			<p>خدا کرے آپ سب خیر و عافیت سے ہوں۔</p>
			<p>حمیداللہ</p>
			<p>……………</p>
			<heading>(۲۱)</heading>
			<p>۱۴ شعبان ۱۴۰۷ھ</p>
			<p>دو شنبہ</p>
			<p>عزیزی سلَّمکم اللہ</p>
			<p>سلام، خیریت حاصل و مطلوب</p>
			<p>یہاں اخباروں میں پڑھنے میں آیا کہ محمد جان صاحب تاجر کا انتقال ہوگیا، اللہ بخشے۔ معلوم نہیں بیوی بچے ہیں یا نہیں۔ ان کے پاس قرآن مجید کے ترجموں کا کچھ ذخیرہ تھا۔ مناسب ہو تو وارثوں کو ترغیب دیجیے کہ یہ ذخیرہ مدرسۂ محمدی کے کتب خانے میں محفوظ کرائیں، اللہ ان کو اجر دے گا اور لوگ اس سے استفادہ کرسکیں گے۔ قاضی ایوب صاحب بھی سفارش کرسکتے ہیں۔</p>
			<p>انھوں نے مالدیپ زبان کے ترجمے کا آپ ذکر کیا اور کبھی [کذا، کچھ] نہیں بتایا تھا۔ اب شاید اس کی تحقیق کرائی جاسکتی ہے۔ سب کو سلام۔</p>
			<p>م ح ا</p>
			<p>……………</p>
			<heading>(۲۲)</heading>
			<annotation lang="ar"><heading>بسم اللّٰہ</heading></annotation>
			<p>۱۹ شعبان ۱۴۰۷ھ/ ۱۸ اپریل ۱۹۸۷ء</p>
			<p>شنبہ</p>
			<p>عزیزی سلَّمکم اللہ</p>
			<p>سلام، خیریت حاصل و مطلوب۔ آج آپ کا ۱۰ اپریل کا خط ملا، مسرت کا باعث ہوا۔ رسالۂ شاداب کے سلسلے میں آپ کو زحمت رہی، شرمندہ ہوں۔ کویت والوں نے اولاً مجھے ہی لکھا تو میں نے ٹالنے کے لیے جواب دیا کہ میں سیاسی اسباب سے ہندستان سے ربط نہیں رکھتا۔ جب ایوب صاحب اسے ایڈٹ کررہے ہیں تو شاید معذرت کی جاسکتی ہے مثلاً</p>
			<annotation lang="ar">
				<blockquote>
					<p>تسلّمنا رسالۃ لکم فشکراً لکم، تطلبون تصویر کتاب فی الأعلام والرایات۔ عادۃً لانضنّ فی العلم ولا نمنع تصویر الکتب التی عندنا ولکن فیما یتعلق بھذا الکتاب بالضبط فقد أذنّا لأحد نشرہ وھو مشغول بہ ھھنا ولذلک نعتذر فالاجابۃ الی طلبکم تکون ظلما علیہ۔ واللہ علیم حکیم۔ فسامحونا۔</p>
				</blockquote>
			</annotation>
			<p>قاضیوں کی کانفرنس اچھی چیز ہے خدا پروان چڑھاے۔ مضمون رویت ہلال کی مکرر طباعت سے خوشی ہوئی۔ اللہ قبول فرماے۔ غالباً یہ ٹامل میں بھی ہے۔ ایک چیز دریافت کرنی تھی، کتاب <annotation lang="en">Islam and Christianism</annotation> کیا آپ نے ٹامل میں بھی چھاپی ہے؟</p>
			<p>سب کو سلام، یاد آتے ہیں۔</p>
			<p>محمد حمیداللہ</p>
			<p>……………</p>
			<heading>(۲۳)</heading>
			<annotation lang="ar"><heading>بسم اللّٰہ</heading></annotation>
			<p>۱۸ رمضان ۱۴۰۷ھ</p>
			<p>عزیزی سلمکم اللہ</p>
			<p>سلام، خیریت حاصل و مطلوب خط ملا، ممنون ہوا۔ مضمون باریک کاغذ پر ہوتا تو مناسب ہوتا۔</p>
			<p>دیگر اطلاعوں کا شکریہ۔ اللہ آپ کو نوازے اور ناصرہ وغیرہ کے خط بھیجنے کی زحمت فرمائی پر بھی شکریہ۔</p>
			<p>(حمیداللہ)</p>
			<p>……………</p>
			<heading>(۲۴)</heading>
			<annotation lang="ar"><heading>بسم اللّٰہ</heading></annotation>
			<p>منگل ۲۱ رمضان ۱۴۰۷ [ھ]</p>
			<p>عزیزی خوش رہو</p>
			<p>سلام مسنون۔ آپ کو ایک خط بھیج چکنے کے بعد آپ کا مرسلہ مضمون رویت ہلال پڑھا۔ بدقسمتی سے اس میں کئی غلطیاں ہیں:</p>
			<blockquote>
				<p>صفحہ	۲	سطر ۸	اس وقت [تک] شروع</p>
				<p>۲	۹	جب [تک] کہ غروب</p>
				<p>۴	۱۰	ڈھاکہ (×) داکار [سنیگال]</p>
			</blockquote>
			<p>[حمیداللہ]</p>
			<p>……………</p>
			<heading>(۲۵)</heading>
			<annotation lang="ar"><heading>بسم اللّٰہ</heading></annotation>
			<p>۵ شوال ۱۴۰۷ھ</p>
			<p>دو شنبہ</p>
			<p></p>
			<annotation lang="en"><p>Centre Culturel Islamique</p></annotation>
			<annotation lang="en"><p>4, Rue de Tournon,</p></annotation>
			<annotation lang="en"><p>Paris-6/ France</p></annotation>
			<p>عزیزی خوش رہو۔</p>
			<p>سلام، خیریت حاصل و مطلوب۔ عید مبارک</p>
			<p>آج صبح آپ کا ۲۴ رمضان کا خط پہنچا۔ بڑی مسّرت کا باعث ہوا۔ سابقہ خط کے ملتے ہی میں نے فوراً جواب دیا تھا۔ کیا آپ کو معلوم ہے کہ اس مَحَلْدِیپی زبان کا کیا نام ہے۔ اس کا خط بھی عجیب و غریب ہے جس سے میں واقف نہیں ہوں۔ وہاں کی زبان کا نام انگریزی حروف میں لکھ سکیں تو مہربانی ہوگی۔ لیکن اس کا معلوم کرنا ممکن نہیں تو پھر مجبوری ہے۔ اندازہ ہوتا ہے کہ یہ ترجمہ ہی نہیں بلکہ تفسیر بھی ہے۔ بہت ضخیم ہے اس لیے فی الحال میرے لیے فوٹو کاپی نہ لیجیے۔ اگر کتاب کے آخر کا بھی (جہاں ممکن ہے مطبع وغیرہ کا کوئی ذکر ہو) عکس لے سکیں تو عنایت ہوگی۔ اسی طرح یہ معلوم ہوسکے کہ مالدیپ کے پایۂ تخت کا کیا نام ہے تو مہربانی ہوگی۔ غالباً وہاں چھپا ہوگا۔ انگریزی میں اسے <annotation lang="en">Male </annotation>کہتے ہیں۔ شاید محل نام ہوگا۔ ان جزائر کا پرانا نام محلدیب ہے۔</p>
			<p>بہرحال اس عجیب و غریب اور نادر چیز کے تحفے کا دلی شکریہ۔ سب کو سلام، یاد آتے ہیں۔</p>
			<p>محمد حمیداللہ</p>
			<p>……………</p>
			<heading>(۲۶)</heading>
			<annotation lang="ar"><heading>بسم اللّٰہ</heading></annotation>
			<p>۹ ذی القعدہ ۱۴۰۷ھ</p>
			<p>عزیزی سلَّمکم اللہ</p>
			<p>سلام، خیریت حاصل و مطلوب۔ ابھی ابھی آپ کا ۲۴ شوال کا خط ملا، دلی مسرت ہوئی۔ خدا آپ کے کاموں میں برکت دے اور آپ کو حسناتِ دارین عطا فرماے۔</p>
			<p>ایوب صاحب نے کتاب کو تیار کر لیا ہے، یہ سن کر بہت مسرت ہوئی۔ مَلِک عنبر تاریخ ہند کی مشہور شخصیت ہے۔ حیدرآباد میں کسی کو لکھیں تو وہ آپ کو معلومات مہیا کر دے گا۔ اسی طرح آپ مثلاً سیف اللہ کو جدّہ لکھیں تو وہ وہاں یا مکۂ معظمہ کے مدرسۂ صولتیہ کے کسی شخص سے پوچھ سکتے ہیں۔ تاریخِ مکہ پر بہت سی کتابیں ہیں۔ میں بھی تلاش کروں گا ان شاء اللہ۔ خدا کرے وہاں سب خیر وعافیت ہو۔ سب کو سلام، یاد آتے ہیں۔</p>
			<p>ایوب صاحب کی کتاب کے دیباچے میں غالباً انھوں نے اس سے بحث کی ہوگی کہ جھنڈے کا آغاز دنیا میں کب ہوا۔ اسلام سے پہلے مکۂ معظمہ میں مشرکین قریش میں کیا رواج تھا، ہمسایہ ممالک میں سے دُرُفْشِ کاویانی (ایران کا)، عہد نبوی میں لِواء اور رایۃ وغیرہ۔ ممکن ہے کہ کتاب کے مؤلف کے بھی کچھ حالات ملیں۔ میں نے اپنی فرانسسی سیرت النبی میں جھنڈے پر بھی ایک باب دیا ہے۔</p>
			<p>ح</p>
			<p>……………</p>
			<heading>(۲۷)</heading>
			<annotation lang="ar"><heading>بسم اللّٰہ</heading></annotation>
			<p>۔ ۔ ۔ دسمبر ۱۹۸۷ء</p>
			<p>عزیزی سلمکم اللہ</p>
			<p>سلام، خیریت حاصل و مطلوب۔ آج آپ کا نوازش نامہ ملا۔ خدا آپ کو جزاے خیر دے۔ تامل مضمون کے لیے آپ کو بڑی زحمت رہی۔ دیکھیے اس کی چھپائی کب اللہ کو منظور ہوتی ہے۔</p>
			<p>آپ کی ساری دینی خدمتوں پر اللہ آپ کو حسنات دارین عطا فرمائے۔</p>
			<p>جھنڈوں کی کتاب کے مضمون پر آپ کو بڑا خرچ ہو گا مجھے اصل عربی قلمی کتاب کے فوٹو کاپی کی بھی ضرورت ہوگی۔ ان شاء اللہ اچھی ہی تیار ہوئی ہو گی۔</p>
			<p>خدا کرے وہاں اور سب خیر و عافیت ہو۔</p>
			<p>(حمیداللہ)</p>
			<p>……………</p>
			<heading>(۲۸)</heading>
			<annotation lang="ar"><heading>بسم اللّٰہ</heading></annotation>
			<p>یکم جمادی الآخرہ ۱۴۰۸ھ</p>
			<p>عزیزی سلَّمکم اللہ</p>
			<p>سلام، خیریت حاصل و مطلوب۔ دو دن ہوے آپ کا خط اور آج کتاب ملے، ممنون ہوا۔ ان شاء اللہ دیگر مصروفیتوں میں اس کے لیے بھی قریب میں کچھ وقت نکالتا ہوں۔ خدا آپ سب کو برکات اور حسنات دارین عطا فرماے۔ بہت کثیر مصارف آپ کو برداشت کرنے پڑے ہیں۔</p>
			<p>استانبول میں مختلف چیزیں مختلف مقاموں پر ہیں۔ زیادہ تر:</p>
			<annotation lang="en">
				<blockquote>
					<p>Topkapi saray Muzesi, Istanbul</p>
				</blockquote>
			</annotation>
			<p>نامی میوزیم میں ہیں۔ لکھ کر دیکھیے شاید جواب دیں۔ یہ پتہ کافی ہے۔</p>
			<p>ح</p>
			<p>……………</p>
			<heading>(۲۹)</heading>
			<annotation lang="ar"><heading>بسم اللّٰہ</heading></annotation>
			<p>۶ شعبان ۱۴۰۸ھ</p>
			<p>عزیزی خوش رہو</p>
			<p>سلام، خیریت حاصل و مطلوب۔ چند دن قبل آپ کا خط، اور آج فوٹوؤں کا بستہ ملے، ممنون ہوا۔ جزاکم اللہ۔</p>
			<p>اولاً ایک چھوٹی سی چیز: فرانسسی میں <annotation lang="en">culturel</annotation> کہتے ہیں <annotation lang="en">cultural</annotation> نہیں، پتے میں آئندہ احتیاط فرمائیے۔</p>
			<p>جھنڈوں کی اس نادر کتاب کے متعلق آپ نے یہ نہیں لکھا کہ مجھے کیا کرنا چاہیے؟ جھنڈوں کی شکل اور رنگ کی صحت تو اللہ ہی بہتر جانتا ہے۔ کتاب کا ایک دیباچہ آپ شائع کریں تو اس میں سیاسی اور روحانی جھنڈوں کے فرق کو بتانا چاہیے۔ آخرالذکر کے آغاز کی بھی اگر کچھ تفصیل معلوم ہو تو مفید ہو گا۔</p>
			<p>آپ کی توضیح کا انتظار رہے گا۔ آج صرف اس رسید پر اکتفا کرتا ہوں۔ خدا آپ سب کو صحت و عافیت سے رکھے۔</p>
			<p>حمیداللہ</p>
			<p>……………</p>
			<heading>(۳۰)</heading>
			<annotation lang="ar"><heading>بسم اللّٰہ</heading></annotation>
			<p>۷ رمضان۱۴۰۸ھ/ شنبہ</p>
			<p>عزیزی سلَّمکم اللہ</p>
			<p>سلام، خیریت حاصل و مطلوب۔ آج آپ کا خیریت نامہ مؤرخہ ۲۸ شعبان ملا، مسرت کا باعث ہوا۔ اندر عید منانے کی کتاب بھی ملی۔ پیش لفظ میں بڑا مبالغہ ہے اور ایک سہو یہ ہے کہ بہ ظاہر آخری پیراگراف بھی رسالۂ معارف سے منقول ہے۔ خیر جو ہونا تھا ہوگیا۔ خدا آپ کو دینی خدمت پر حسناتِ دارین عطا فرماے۔</p>
			<p>کتاب اسلام اے جنرل پکچر کا حق تالیف [کذا، طباعت] صرف امیرکا [امریکا] میں قاضی پبلی کیشن [کذا، پبلی کیشنز] کو ہے۔ میں نے کسی اور کو بالکل نہیں دیا۔ آپ چاہیں تو دہلی کو لکھ کر معلوم کریں کہ ان کو طباعت کی اجازت کس نے دی ہے اور یہ کہ اجازت نامے کی آپ کو فوٹو کاپی بھیجیں کیونکہ آپ کو امیرکا [امریکا] سے قاضی پبلکیشن [کذا، پبلی کیشنز] نے اجازت دی ہے۔</p>
			<p>جہاں تک مجھے یاد ہے، نعل مبارک کے متعلق گزشتہ خط میں آپ کو جواب دے چکا ہوں۔ <annotation lang="en">The reverable sandal / foot wear of the Holy Prophet.</annotation> لکھ سکتے ہیں۔</p>
			<p>جھنڈوں کی کتاب اور تصویروں کی آپ فوٹو کاپیاں مجھے بھیج چکے ہیں لیکن ایوب صاحب کا ایڈٹ کردہ یعنی نقل کردہ نسخہ سامنے نہ ہونے سے کوئی راے نہیں دی جاسکتی کہ ان سے کہیں سہو ہوا ہے یا سب ٹھیک ہے۔ جب وہ الحمدللہ ایڈٹ کرچکے ہیں تو پھر اب کوئی ضرورت باقی نہیں ہے۔ میرے ذہن میں یہ تھا کہ اگر ایوب صاحب کو ضرورت ہو تو میں رسول اللہ صلی اللہ علیہ وسلم کے جھنڈوں پر ایک نوٹ بھیج سکتا ہوں۔ خود آپؐ کے قبائل کے سرداروں کو عطا کیے ہوے اور کسی صحابیؓ کی سرداری میں کوئی سریہ روانہ کیا گیا ہے تو اس کو دیے ہوئے جھنڈوں پر عام معلومات ہوں گی۔ مگر اسے کوئی اہمیت نہیں۔ اس نوٹ کے بغیر بھی کتاب شائع کی جاسکتی ہے۔ خدا مبارک کرے۔</p>
			<p>مدرسۂ محمدی پر کچھ لکھنے میں عذر نہیں لیکن سچ تو یہ ہے کہ میں یہ بھی نہیں جانتا کہ اسے کس نے قائم کیا۔ تعلیم اور کتب خانے کے سوا وہاں دارالافتا تو ہے لیکن کیا کچھ اور چیزیں بھی ہیں یا رہی ہیں؟</p>
			<p>سب کو سلام، یاد آتے ہیں۔ عید مبارک</p>
			<p>حمیداللہ</p>
			<p>……………</p>
			<heading>(۳۱)</heading>
			<annotation lang="ar"><heading>بسم اللّٰہ</heading></annotation>
			<p>ذی قعدہ [۱۴۰۸ھ]</p>
			<p>عزیزی سلمکم اللہ</p>
			<p>سلام، خیریت حاصل و مطلوب۔ آج صبح کی ڈاک میں آپ نے کرم فرمائی کرکے جو میتھیلی و پالی تراجمِ قرآن بھیجے تھے پہنچ گئے۔ دلی شکریہ۔</p>
			<p>خدا کرے وہاں اور سب خیر و عافیت ہو۔ سب کو سلام، یاد آتے ہیں۔</p>
			<p>حمیداللہ</p>
			<p>……………</p>
			<heading>(۳۲)</heading>
			<annotation lang="ar"><heading>بسم اللّٰہ</heading></annotation>
			<p>۱۵ ذی قعدہ [۱۴۰۸ھ]</p>
			<p></p>
			<p></p>
			<annotation lang="en"><p>Centre Culturel Islamique</p></annotation>
			<annotation lang="en"><p>4, Rue de Tournon,</p></annotation>
			<annotation lang="en"><p>Paris-6/ France</p></annotation>
			<p>عزیزی سلَّمکم اللہ</p>
			<p>سلام، خیریت حاصل و مطلوب۔</p>
			<p>آج کی ڈاک میں آپ کا عنایت نامہ ملا۔ تراجمِ قرآن کی فہرست کا دلی شکریہ۔ ان میں سے نمبر ۸۷ میتھیلی ترجمہ مجھے دوبارہ فراہم نہ ہو سکا۔ آیرلینڈ اور آیس لینڈ کے ترجمے غائب ہونے کا خاص کر افسوس ہے۔ اللہ کی مرضی۔</p>
			<p>مدرسۂ محمدی کا مضمون ان شاء اللہ آئندہ مہینوں میں اللہ صحت اور مدد دے تو روانہ کرتا ہوں۔ فی الوقت اندازہ نہیں ہے کہ کتنا طویل ہوگا۔</p>
			<p>غالباً یوسف صاحب اور عبدالحی صاحب واپس جاچکے ہوں گے۔ ان کے پیاموں کا شکریہ۔ خدا آپ کے کاموں میں برکت دے۔</p>
			<p>حمیداللہ</p>
			<p>……………</p>
			<heading>(۳۳)</heading>
			<annotation lang="ar"><heading>بسم اللّٰہ</heading></annotation>
			<p>۶ ذی الحجہ ۱۴۰۸ھ</p>
			<p></p>
			<p></p>
			<annotation lang="en"><p>Centre Culturel Islamique</p></annotation>
			<annotation lang="en"><p>4, Rue de Tournon,</p></annotation>
			<annotation lang="en"><p>Paris-6/ France</p></annotation>
			<p>عزیزی سلمک اللہ</p>
			<p>سلام، خیریت حاصل و مطلوب۔ عید مبارک۔</p>
			<p>رمضان ۸ھ میں فتح مکہ ہو کر بیت اللہ کو بتوں اور بُت پرستوں سے نجات ملی تھی اور اس کے تین ماہ بعد ذی حجہ ۸ھ میں پہلی مرتبہ اسلامی طریقے پر حج منایا گیا۔ اس پر اس سال چودہ صدیاں گزر گئی ہیں۔ کوشش تو کی کہ یہ جشن منایا جاے لیکن خداے پاک کی حکمت کو یہ منظور نہ تھا۔ مرضی مولا از ہمہ اولیٰ۔</p>
			<p>دوسرے کاموں میں وقت گزرتا جارہا تھا۔ آخر آج ہمت کرکے مدرسۂ محمدی کا کام شروع کیا، اور اسی کے لیے یہ خط لکھ رہا ہوں۔ آپ نے مہربانی کرکے جو رپورٹیں بھیجی تھیں ان پر سرسری نظر ڈالی۔ بعض چیزیں جو میں بھول گیا تھا ان میں مذکور ملیں (سرخسی کا جشن)۔ اور جو چیزیں یاد تھیں، ان کا مواد نہ ملا۔ اسی کے لیے آپ کی مدد درکار ہے۔ یعنی ایک زمانے میں وہاں نمائشِ تمدن اسلامی کی گئی تھی۔ غالباً اس کا کوئی تحریری مواد وہاں نہیں ہے۔ میری یادداشت میں روز نامۂ رہبر دکن حیدرآباد، ۱۱ رمضان ۱۳۶۲ھ میں ”مدراس کی عظیم الشان نمائشِ تمدنی اسلامی“ کے عنوان سے ایک مضمون چھپا اور رسالۂ معارف اعظم گڑھ، اکتوبر ۱۹۴۳ء میں اور صِدق ہفتہ وار لکھنؤ (تاریخ؟) میں بھی۔ کیا اس کا ذکر مدرسۂ محمدی کی کسی سالانہ رپورٹ میں یا کسی اور صورت میں ہوا ہے؟ نمائش کے معزز ناظرین کون تھے؟</p>
			<p>اسے کوئی اہمیت نہیں۔ صرف لکھ رہاہوں کہ وعدہ بھولا نہیں۔ اللہ کی استعانت سے کام جاری ہے۔ ایک چیز یہ دریافت کرنی ہے کہ مدرسے کے آغاز پر راجہ ایشر داس دیاونت کا ذکر آتا ہے۔ یہ کون تھا؟ اسے اسلام سے کیوں ہمدردی تھی؟</p>
			<p>خدا کرے وہاں اور سب خیر و عافیت ہو۔ سب کو سلام۔</p>
			<p>حمیداللہ</p>
			<p>……………</p>
			<heading>(۳۴)</heading>
			<annotation lang="ar"><heading>بسم اللّٰہ</heading></annotation>
			<p>۲۱ ذی حجہ ۱۴۰۸ھ، جمعرات</p>
			<p>عزیزی سلمکم اللہ</p>
			<p>سلام مسنون، خیر و عافیت کا طالب۔ آج آپ کا ۱۵ ذی حجہ کا خط ملا، مسرت بھی ہوئی تکلیف بھی کہ آپ بے وجہ زحمت فرما رہے ہیں۔ مجھے مضمون، رسالوں اخباروں کی ضرورت نہیں ہے۔ براہ کرم زحمت نہ کیجیے۔ میں نے صرف یہ دریافت کیا تھا کہ بعض ہندووں کے چندے کا ذکر ملا۔ یہ کون لوگ تھے۔ کیا بعد میں مسلمان ہوے؟ بہرحال موجودہ لٹریچر کافی ہے۔ اب مزید چیزیں بھیجنے کی زحمت نہ کیجیے۔</p>
			<p>میں بھول گیا تھا کہ مدراس میں باغ دیوان صاحب میں جو نمائش ہوئی تھی اس سے مدرسۂ محمدی کو تعلق نہ تھا۔ وہ خاندانی چیز تو تھی لیکن براہِ راست مدرسۂ محمدی سے تعلق نہ تھا۔ آپ کی اطلاع کا شکریہ۔</p>
			<p>احمد دیدات صاحب سے میری کوئی ملاقات یا خط و کتابت نہیں ہے۔ اگر دین کی خدمت کرنا مقصود ہے تو اللہ ان کو جزا دے گا۔ اگر گمراہی پھیلانا چاہتے ہیں تو اللہ سزا بھی دے سکتا ہے۔ میں ان کے متعلق کچھ نہیں کہہ سکتا۔ مگر معلوم ہوا کہ وہ بہائی مذہب کے (”۱۹“) کے ہندسے کی تائید میں بھی بہت حصہ لیتے ہیں۔ یہ میرے نزدیک فضول چیز ہے۔</p>
			<p>اللہ آپ سب کو صحت و سلامتی سے رکھے۔</p>
			<p>حمیداللہ</p>
			<p>……………</p>
			<heading>(۳۵)</heading>
			<annotation lang="ar"><heading>بسم اللّٰہ</heading></annotation>
			<p>۲۸ محرم ۱۴۰۹ھ</p>
			<p>عزیزی زبیر صاحب سلَّمکم اللہ</p>
			<p>سلام، خیریت حاصل و مطلوب۔</p>
			<p>مرسلہ بستہ ملا، ممنون ہوا۔ ان شاء اللہ جلد دیکھ کر واپس کرنے کی کوشش کرتا ہوں۔ آج کل میری شدید مصروفیت ہے۔ اس میں کتاب النبات کے پانچ سو صفحوں کے پروف بھی آئے ہوئے ہیں۔</p>
			<p><annotation lang="ar">تحفۃ المجاہدین</annotation> کا اردو ترجمہ مرحوم عبدالسلام صاحب (والدِ حسیب صاحب) نے بھی کیا تھا۔ وہ غالباً ناپید ہوگیا ہے۔ حکیم شمس اللہ قادری کا ترجمہ یہاں نہیں ہے اگر آپ ڈاکٹر یوسف الدین صاحب کو لکھیں تو ان شاء اللہ وہ آپ کو مطلوبہ معلومات مہیا کر دیں گے۔ اس کا پرتگالی ترجمہ بھی چھپا ہے، اور انگریزی ترجمہ بھی۔ چونکہ میری پرانی چیزیں حیدرآباد میں ہی رہ گئی ہیں، اس لیے جواب آسان نہیں۔ اگر یوسف صاحب جواب نہ دیں تو مکرر لکھیے یہاں پرتگالی کتاب تلاش کرکے اس کی مدد سے آپ کو جواب دوں گا ان شاء اللہ۔</p>
			<p>خدا کرے وہاں اور سب خیر و عافیت ہو۔</p>
			<p>حمیداللہ</p>
			<p>……………</p>
			<heading>(۳۶)</heading>
			<annotation lang="ar"><heading>بسم اللّٰہ</heading></annotation>
			<p>۱۲ جمادی الاولی ۱۴۰۹ھ</p>
			<p></p>
			<p></p>
			<annotation lang="en"><p>Centre Culturel Islamique</p></annotation>
			<annotation lang="en"><p>4, Rue de Tournon,</p></annotation>
			<annotation lang="en"><p>Paris-6/ France</p></annotation>
			<p>عزیزی سلمکم اللہ</p>
			<p>سلام، خیریت حاصل و مطلوب۔ چند دن (چند ہفتوں) قبل آپ کا کرم نامہ آیا تھا، ممنون ہوا۔ اس میں شیطانی آیتوں نامی کتاب کا ذکر تھا کہ میں اس کا جواب دوں۔ ایک انگریزی اخبار کی کٹنگ بھی تھی۔ یہاں ڈاک کی ڈیڑھ مہینہ ہڑتال رہی۔ بارہ کروڑ خطوط کا ڈاک خانوں میں انبار ہوگیا تھا۔ ابھی حالت میں اعتدال نہیں ہوا ہے۔</p>
			<p>اس شیطانی کتاب کا مؤلف یا تو کوئی پاگل ہے، یا کسی عرب ملک میں پیدا شدہ یہودی۔ اور لوگ اس کا جواب لکھ رہے ہیں۔ میں نے وہ دیکھی نہیں۔ میں بھی اس میں مشغول ہو جاؤں تو میرے دوسرے کام (خاص کر مدرسۂ محمدی پر مضمون) کون کرے؟ مجھے معاف فرمادیں تو مناسب ہے۔ مدرسۂ محمدی کا مضمون اب تکمیل کے قریب ہے۔ ان شاء اللہ جلد روانہ کرتا ہوں۔ ساتھ ہی ذاکرہ بیگم کی کتاب بھی اسی بستے میں ملفوف کرتا ہوں۔ براہ کرم پہنچا دیں۔</p>
			<p>دیگر حالات گزر رہے ہیں۔ اللہ مسلمانوں پر رحم فرمائے۔ بہت مشغول ہوں۔ سب کو سلام، یاد آتے ہیں۔</p>
			<p>حمیداللہ</p>
			<p>……………</p>
			<heading>(۳۷)</heading>
			<annotation lang="ar"><heading>بسم اللّٰہ</heading></annotation>
			<p>۶؍۴؍۱۹۸۹ء [۲۷ شعبان ۱۴۰۹ھ]</p>
			<p>عزیزی سلَّمکم اللہ</p>
			<p>سلام، خیریت حاصل و مطلوب۔ دو تین دن ہوئے اردو مخطوطات کی فہرستیں ملیں۔ ممنون ہوں۔ یہ یہاں کہ [کذا، کے] مدرسۂ السنۂ شرقیہ کو دے دیں۔ آج آپ کا خط آیا ہے، دلی شکریہ۔ یہ معلوم کرکے مسرت ہوئی کہ مدرسۂ محمدی کا جشن کامیاب رہا، الحمدللہ۔ اسے ترقی دیتے رہنا چاہیے۔ ایوب صاحب کا خط ملا۔ ان کا مضمون بھیج دیا تھا۔ ان شاء اللہ اب تک مل گیا ہوگا۔</p>
			<p>رمضان مبارک۔ سب کو سلام، یاد آتے ہیں۔</p>
			<p>حمیداللہ</p>
			<p>[پسِ نوشت]</p>
			<p>عزیزی ایوب صاحب</p>
			<p>سلام مسنون۔ خط لکھ چکا تھا لیکن بند کرنے سے قبل آپ کا کرم نامہ ملا، ممنون ہوا۔ خدا مبارک کرے اور آپ کی کتاب جلد شائع ہو جائے۔</p>
			<p>والسلام</p>
			<p>ح</p>
			<p>……………</p>
			<heading>(۳۸)</heading>
			<annotation lang="ar"><heading>بسم اللّٰہ</heading></annotation>
			<p>۲۵ شعبان ۱۴۰۹ھ</p>
			<p>عزیزی سلَّمکم اللہ</p>
			<p>سلام مسنون۔ خیر و عافیت کا طالب۔ آپ کا کرم نامہ ملا، ممنون ہوا۔ منسلکہ تراشے بھی ملے، جزاکم اللہ۔ خدا کرے آپ خیر و عافیت سے اجمیر وغیرہ کے سفر سے واپس آگئے ہوں۔</p>
			<p>میں نے آگرے کے اخبار اذانِ بلال کا نام کبھی پہلے نہیں سنا تھا۔ آپ نے اس مضمون والے نمبر کی تاریخ نہیں لکھی ہے۔ دیگر احوال گزر رہے ہیں۔</p>
			<p>سب کو سلام، یاد آتے ہیں۔</p>
			<p>حمیداللہ</p>
			<p>……………</p>
			<heading>(۳۹)</heading>
			<annotation lang="ar"><heading>بسم اللّٰہ</heading></annotation>
			<p>جمعرات، ۲۱ رمضان المبارک ۱۴۰۹ھ [ستمبر ۱۹۸۹ئ]</p>
			<annotation lang="en"><p>Centre Culturel Islamique</p></annotation>
			<annotation lang="en"><p>4, Rue de Tournon,</p></annotation>
			<annotation lang="en"><p>Paris-6/ France</p></annotation>
			<p>عزیزی سلَّمکم اللہ</p>
			<p>سلام، خیریت حاصل و مطلوب۔ آج آپ کی مرسلہ کتاب یاد گار نمبر پہنچی، دلی شکریہ۔</p>
			<p>ذرا کوفت ہوئی کہ طباعت اچھی نہیں ہوئی ہے۔ ص۶ پر حدیث غلط چھپی ہے۔ <annotation lang="ar">بلّغوا عنّی ولو آیۃ</annotation> (کو بالایۃ) کردیا ہے۔ حصہ انگریزی میں ص۳، کالم نمبر ۱، سطر نمبر ۱۸ میں <annotation lang="en">”not“</annotation> کا اضافہ غلط ہے، <annotation lang="en">are so close</annotation> ہونا چاہیے۔ ص۳، کالم نمبر ۱، سطر ۹ <annotation lang="en">but</annotation> نہیں if ہونا چاہیے۔ وہیں سطر ۲۶ <annotation lang="en">thr</annotation> نہیں <annotation lang="en">the</annotation>۔ آئندہ ان شاء اللہ کام بہتر ہوگا۔ حصّہ اردو میں اور بھی غلطیاں ہیں۔ ایک آیت بھی غلط چھپی ہے۔ ص ۲۳، کالم ۲، آخری سطر ندر و لما نہیں نُداوِلُھا ہونا چاہیے۔</p>
			<p>عزیزہ نافعہ شوہر کے ساتھ آئندہ ہفتے آنے والی ہیں، ان شاء اللہ۔ دیگر حالات گزر رہے ہیں۔ سب کو سلام، یاد آتے ہیں۔</p>
			<p>حمیداللہ</p>
			<p>……………</p>
			<heading>(۴۰)</heading>
			<annotation lang="ar"><heading>بسم اللّٰہ</heading></annotation>
			<p>یوم العید [یکم شوال ۱۴۰۹ھ]</p>
			<p>جمعرات</p>
			<p></p>
			<annotation lang="en"><p>4, Rue de Tournon,</p></annotation>
			<annotation lang="en"><p>Paris-6/ France</p></annotation>
			<p>عزیزی خوش رہو</p>
			<p>سلام مسنون۔ آپ کا خط ملا، ممنون ہوا۔ عید مبارک۔ خدا آپ کی عمر دراز کرے اور خدمتِ دین کی روز افزوں توفیق دے۔</p>
			<p>یوسف صاحب کی فرمائش کے متعلق آپ کی مرضی۔ آپ کو آزادی ہے۔ مجھے شخصاً یہ چیزیں پسند نہیں مگر آپ کو پوری آزادی ہے۔</p>
			<p>غالباً جھنڈوں کی کتاب ابھی طبع نہیں ہوئی۔ اس میں بھی آپ مدد دے سکتے ہیں اور دیگر علمی کاموں میں بھی۔</p>
			<p>یہاں کے متعلق کوئی خاص چیز قابلِ ذکر نہیں۔ پیری و صد عیب کا معاملہ ہے۔ سب کو سلام، یاد آتے ہیں۔</p>
			<p>حمیداللہ</p>
			<p>……………</p>
			<heading>(۴۱)</heading>
			<annotation lang="ar"><heading>بسم اللّٰہ</heading></annotation>
			<p>۴ ربیع الانور ۱۴۱۰ھ</p>
			<p>عزیزی سلمکم اللہ</p>
			<p>سلام، خیریت حاصل و مطلوب۔</p>
			<p>کل آپ کی روانہ کردہ کتاب ملی، دلی شکریہ۔ اخبار کا تراشہ بھی ملا۔ اللہ آپ سب کو حفاظت سے رکھے۔</p>
			<p>کتاب میں صِبْغَۃُ اللہ غلط ہے۔ اس کا تلفظ ہوگا <annotation lang="en">Sighatuhu</annotation> [کذا، <annotation lang="en">Sibghatuhu</annotation>]۔ صحیح املا صبغۃ (بغیر شوشے کے) ہوتا ہے۔</p>
			<p>ص۳ پر رسول اکرمؐ کی ولادت باسعادت ۵۷۰ء لکھی ہے۔ صحیح تاریخ ۵۶۹ء ہے اور بعثت ۶۰۹ء میں ہوئی۔ جیسا کہ میں اپنی کتابوں میں وضاحت سے لکھ چکا ہوں (۵۷۰ اور ۶۱۰ فرنگیوں کی غلط فہمی اور غلط بیانی ہے) ۔</p>
			<p>ص۹ پر خصُوص الحِکم لکھا ہے۔ صحیح نام فُصُوصُ الحِکم ہے۔ کتاب کے آخری صفحے پر کتاب تعارفِ اسلام کا ذکر ہے۔ میں اس سے واقف نہیں ہوں۔ کب اور کہاں چھپی ہے؟</p>
			<p>خدا کرے وہاں اور سب خیر و عافیت ہو</p>
			<p>ح</p>
			<p>……………</p>
			<heading>(۴۲)</heading>
			<annotation lang="ar"><heading>بسم اللّٰہ</heading></annotation>
			<p>۲۸ رجب ۱۴۱۰ھ</p>
			<p></p>
			<p></p>
			<annotation lang="en"><p>Centre Culturel Islamique</p></annotation>
			<annotation lang="en"><p>4, Rue de Tournon,</p></annotation>
			<annotation lang="en"><p>Paris-6/ France</p></annotation>
			<p>عزیزی خوش رہو</p>
			<p>سلام، خیریت حاصل و مطلوب۔ آپ کا ۱۹ رجب/۱۶ فبروری [کذا، فروری] کا خط پہنچا۔ خیر و عافیت کی اطلاع سے مسرت ہوئی۔</p>
			<p>سورہ یٰسٓ مع ترجمہ ضرور شائع کیجیے لیکن میرے ترجمے کی ضرورت نہیں پکتھال، عبداللہ یوسف علی وغیرہ کے ترجموں سے نقل کرسکتے ہیں۔ ایسا ایک ترجمہ فلاڈلفیا میں عبدالخالق صاحب نے شائع کیا۔ اس میں عربی متن حضرت عثمانؓ کے مخطوطے کا دیا گیا ہے۔ معلوم نہیں اس سے آپ واقف ہیں یا نہیں۔ یا آپ وہاں سے ہزار پانچ سو نسخوں کا آرڈر دے کر منگا لیں۔ یا ان کی اجازت لے کر اس کا آف سٹ اِڈیشن آپ بھی چھاپ لیں۔</p>
			<p>جگن ناتھ آزاد کی نعتِ نبوی کا میں نے فرانسسی ترجمہ چھاپا [کذا، کیا] ہے۔ قریب میں ان شاء اللہ شائع ہو جائے گا۔</p>
			<p>آپ کے ہاں سے صاحب الہجرۃ نامی کتاب معلوم نہیں کب چھپے گی۔</p>
			<p>سب کو سلام، یاد آتے ہیں۔</p>
			<p>ح</p>
			<p>……………</p>
			<heading>(۴۳)</heading>
			<annotation lang="ar"><heading>بسم اللّٰہ</heading></annotation>
			<p>۱۲ شوال ۱۴۱۰ھ</p>
			<p>عزیزی عبیداللہ صاحب خوش رہو</p>
			<p>سلام مسنون۔ خیر و عافیت کا طالب۔ غالباً تراویح کے متعلق آپ کے خط کا اب تک جواب نہ دیا۔ بھول بہت ہونے لگی، دیری اس لیے بھی کی کہ رمضان میں دیری سے مضمون مانگا گیا۔ ان شاء اللہ قریب میں جواب دیتا ہوں۔</p>
			<p>حمیداللہ</p>
			<p>……………</p>
			<heading>(۴۴)</heading>
			<annotation lang="ar"><heading>بسم اللّٰہ</heading></annotation>
			<p>۳ ذی القعدہ ۱۴۱۰ھ</p>
			<p></p>
			<annotation lang="en"><p>4, Rue de Tournon,</p></annotation>
			<annotation lang="en"><p>Paris-6/ France</p></annotation>
			<p>عزیزی خوش رہو</p>
			<p>سلام مسنون۔ آپ کا خط اور اخباروں کے تراشے ملے۔ خدا آپ کو حسناتِ دارین عطا کرے۔ ان اخباری مضمونوں اور فتووں میں اتنے معلومات ہیں کہ اب میرے کسی مضمون کی ضرورت نہیں رہی اور سچ تو یہ ہے کہ میں ان پر کچھ اضافہ کرنا تو کہاں، ان کے برابر بھی لکھ نہیں سکتا۔</p>
			<p>ترناولی کی نمائش مبارک ہو۔ کچھ لکھنا کہنا بعد از وقت ہے۔ ایک ہفتہ بھر پہلے پاریس میں سارے عرب ممالک کی انجمن میں ایک نمائش ہوئی جس میں ان ممالک کے ڈاک کے ٹکٹوں کا بھی ایک شعبہ تھا اور دلچسپی سے دیکھا گیا۔ کبھی نمائش میں سارے اسلامی ملکوں کے ٹکٹ یکجا کیے جاسکتے ہیں؟ خدا کرے وہاں سب خیر و عافیت ہو۔</p>
			<p>ح</p>
			<p>……………</p>
			<heading>(۴۵)</heading>
			<annotation lang="ar"><heading>بسم اللّٰہ</heading></annotation>
			<p>۱۸ جولائی ۱۹۹۰ء</p>
			<p>۲۶ ذی الحجہ ۱۴۱۰ھ</p>
			<p></p>
			<annotation lang="en"><p>Centre Culturel Islamique</p></annotation>
			<annotation lang="en"><p>4, Rue de Tournon,</p></annotation>
			<annotation lang="en"><p>Paris-6/ France</p></annotation>
			<p>عزیزی خوش رہو</p>
			<p>سلام مسنون۔ آپ کا خط ملا، مسرت کا باعث ہوا۔</p>
			<p>آپ نے مکتوباتِ نبوی کے متعلق دریافت کیا ہے۔ میرے علم میں اب تک چھے اصل خط دستیاب ہوئے ہیں۔ ان پر میری ایک کتاب <annotation lang="en">Six Originaux des lettres diplomatiques du Prophete de l'Islam</annotation> چھپی ہے [۱۹۸۵ئ]۔ اس کا ایک انگریزی ترجمہ حیدرآباد میں عطاء اللہ صاحب کرا رہے ہیں۔ چھٹا جدید ترین دستیاب شدہ نامۂ مبارک جیفر بن الجَلَندیٰ اور عبد بن الجلندی عمان کے دو مشترک بادشاہ دو بھائیوں کے نام ہے۔ مہر گول ہے۔ یہ منذر کے نام کے خط میں بہت واضح نظر آتی ہے۔</p>
			<p>خدا آپ کے کاموں میں برکت دے اور سعادت دارین۔ سب کو سلام</p>
			<p>ح</p>
			<p>غالباً گزشتہ یا موجودہ خطوط میں کوئی مزید جواب طلب امر نہیں ہے۔ میرا حافظہ کمزور ہو چلا ہے۔</p>
			<p>……………</p>
			<heading>(۴۶)</heading>
			<annotation lang="ar"><heading>بسم اللّٰہ</heading></annotation>
			<p>۲۹ شوال ۱۴۱۱ھ [۷ مئی ۱۹۹۱ئ]</p>
			<p></p>
			<annotation lang="en"><p>4, Rue de Tournon,</p></annotation>
			<annotation lang="en"><p>Paris-6/ France</p></annotation>
			<p>عزیزی خوش رہو</p>
			<p>سلام مسنون۔ آپ کا ۲۲ شوال کا خط پہنچا، شکریہ۔ کتاب چور ہر جگہ ہیں۔ میرے فرانسسی ترجمۂ قرآن کو خود پاریس میں چند ماہ ہوئے دو صاحبوں نے بلااجازت چھاپنے کا ”شرف بخشا“ ہے۔ اللہ ان لوگوں کو نیک ہدایت دے۔ بعض وقت پرانا اِڈیشن چھاپتے ہیں جب کہ مؤلف اس کی تصحیح کرچکتا ہے مگر چور ایڈیٹر اس سے واقف نہیں ہوتا۔ خدا آپ کی مدد فرمائے۔</p>
			<p>کیا <annotation lang="ar">مُسندِ ابی حنیفہ </annotation>نامی کوئی کتاب موجود ہے؟ یہاں ایک مستشرق پروفیسر کو ضرورت ہے۔ معلوم نہیں کب اور کہاں چھپی ہے۔</p>
			<p>سب کو سلام، یاد آتے ہیں۔</p>
			<p>ح</p>
			<p>……………</p>
			<heading>(۴۷)</heading>
			<annotation lang="ar"><heading>بسم اللّٰہ</heading></annotation>
			<p>۱۹ رمضان المبارک ۱۴۱۲ھ</p>
			<p></p>
			<p></p>
			<annotation lang="en"><p>Centre Culturel Islamique</p></annotation>
			<annotation lang="en"><p>4, Rue de Tournon,</p></annotation>
			<annotation lang="en"><p>Paris-6/ France</p></annotation>
			<p>عزیزی عبیداللہ زبیر صاحب، خوش رہو۔</p>
			<p>سلام، خیریت حاصل و مطلوب۔ آج آپ کا خط ملا، ممنون ہوا۔ حالات سے اطلاع ہوئی۔ اللہ نئے جوڑے کی شادی مبارک کرے۔ آپ کی کتاب ابھی نہیں آئی۔ آنے پر ان شاء اللہ رسید بھیجوں گا۔ ارسال پر شکرگزار ہوں۔</p>
			<p>راماینا کی کتاب ابھی مکمل نہیں ہوئی۔ اس لیے اردو مضمون کے ترجمے کا ابھی سوال نہیں۔ کاموں کی اتنی کثرت ہے کہ سرکھجانے کی فرصت نہیں ملتی۔ الحمدللہ فرنگی کثرت سے مسلمان ہو رہے ہیں۔</p>
			<p>سب کو سلام، یاد آتے ہیں۔</p>
			<p>ح</p>
			<p>منسلکہ خط بھجوا دیں تو ممنون ہوں گا۔ آپ کو زحمت ہوتی ہے۔ معاف فرما دیں۔</p>
			<p>……………</p>
			<heading>(۴۸)</heading>
			<annotation lang="ar"><heading>بسم اللّٰہ</heading></annotation>
			<p>۲۲ رمضان المبارک ۱۴۱۲ھ</p>
			<p></p>
			<annotation lang="en"><p>4, Rue de Tournon,</p></annotation>
			<annotation lang="en"><p>Paris-6/ France</p></annotation>
			<p>عزیزی خوش رہو</p>
			<p>سلام، خیریت حاصل و مطلوب۔ آج آپ کی مرسلہ کتاب قاضی حبیب اللہ مرحوم کی سوانح عمری بھی پہنچی۔ دلی شکریہ۔</p>
			<p>دلچسپ اور کافی معلومات کی حامل ہے۔ میرا ذکر وہاں بے ضرورت ہے۔ جزاکم اللہ۔</p>
			<p>سب کو سلام، یاد آتے ہیں۔ منسلکہ خط بھجوا دیں تو ممنون ہوں گا۔</p>
			<p>ح</p>
			<p>……………</p>
			<heading>بنام محمد غوث</heading>
			<annotation lang="ar"><heading>بسم اللّٰہ</heading></annotation>
			<p>۲۴ صفر ۷۳ھ</p>
			<p>محترمی جناب غوث صاحب۲۶</p>
			<p>سلام مسنون۔ آج صبح عنایت نامہ ملا۔ یہ ابتدائی رسید مرسل ہے، دریافت طلب امر کے جواب کو کچھ عرصہ لگے گا۔ ان شاء اللہ جیسے ہی کچھ پتہ چلے جواب عرض کردیا جائے گا۔ ممکن ہے استانبول کے کسی کتب خانے میں تفتازان [کذا، تفتازانی؟] کی مخطوطہ کوئی چیز ہو۔</p>
			<p>بنیادی حقوق کی متعلقہ گفتگو تو مجھے اب یاد نہیں کہ اس وقت کیا امور ذہن میں تھے۔ بہرحال اہل ذِمَّہ کو قرآن نے اپنے ہی قانون پر عمل کرنے کا حق دیا ہے <annotation lang="ar">”ولیحکم اھل الانجیل بما انزل اللّٰہ بہ“</annotation> وغیرہ۔ یہودی، نصرانی وغیرہ رعایا کے قانونِ شخصی میں دخل اندازی نہیں کی جاسکتی، بلکہ فریقین اہل ذِمَّہ ہوں تو بہ ظاہر عام مسائلِ تعزیرات و تجارت وغیرہ میں بھی انھیں کا قانون ان پر انھیں کے حکامِ عدالت کے ذریعے سے چلتا ہے۔ ان کی شراب نوشی و شراب فروشی، ان کی سودخواری وغیرہ کی طرف اشارہ کیا جاسکتا ہے۔ اتنی آزادی مغرب میں آج خواب و خیال ہے۔</p>
			<p>اسی طرح اہل ذمہ کی زندگی ہی میں نہیں، موت کے بعد بھی حفاظت کی شرطیں ملحوظ رہتی ہیں، مثلاً ان کی قبریں توڑی اکھیڑی نہیں جاسکتیں۔</p>
			<p>مغرب میں انتقام کے لیے ناروا چیز بھی روا ہو جاتی ہے (قوانینِ جنگ میں مثلاً)۔ حدیث ولاتَخُنْ لمن خانک کے تحت ہمارے فقہا کہتے ہیں کہ ناجائز چیز انتقاماً بھی جائز نہیں ہوسکتی۔ بلاذُری وغیرہ میں مسلمان یرغمالوں کے رومیوں کے ہاتھوں قتل کا قصہ ملاحظہ ہو کہ رومیوں کے یرغمالوں کو باوجود صریح معاہدے کے مسلمان یرغمال کے قتل کی پاداش میں قتل نہ کیا جا سکا کہ <annotation lang="ar">لاتزروا زرۃ وزر أخرٰی۔</annotation></p>
			<p>غرض یہ اور دیگر مزید ایسے حقوق کا پتہ چلتا ہے جو اقوامِ متحدہ کے منشور سے کہیں زائد حقوقِ رعایا اور اجانب بلکہ حربی اعدا کو بھی اسلام نے دیے ہیں۔ ۲۷</p>
			<p>ح</p>
			<p>……………</p>
			<heading>بنام مولوی محمد ایوب</heading>
			<annotation lang="ar"><heading>بسم اللّٰہ</heading></annotation>
			<p>عزیزی جناب مولوی محمد ایوب صاحب</p>
			<p>سلام مسنون و رحمۃ اللہ و برکاتہ۔ آپ کا کرم نامہ ملا، ممنون ہوا۔ خدا آپ کو حسناتِ دارین سے نوازے۔</p>
			<p>صحابۂ کرامؓ اور اولیا کے جھنڈوں کی کتاب میں نے دیکھی تھی، دوسری کتاب سے میں واقف نہیں۔ میری راے میں اصل کتابوں کو شائع کرنا مناسب ہوگا۔ نادر چیز ہے، خرچ ہوگا لیکن مختلف لوگوں سے چندہ کیا جاسکتا ہے۔ جھنڈوں کی تاریخ زمانۂ جاہلیت اور عہدِ نبوی کے متعلق کتاب کو ایڈٹ کرتے وقت بطورِ تمہید بیان کرنا مفید ہوگا۔ میری فرانسسی سیرت النبیؐ میں جھنڈوں پر ایک مختصر لیکن مستقل باب ہی ہے۔ جن کے جھنڈے ہیں، ان کے مختصر حالات بھی ہوں تو اچھا ہوگا لیکن یہ کہنا مشکل ہے کہ یہ جھنڈے کس حد تک صحیح اور اصلی ہیں اور مجھے معلوم نہیں اولیائے طریقت میں اس کا رواج کب سے شروع ہوا۔</p>
			<p>مخطوطات کو جہاں تک ممکن ہو ایڈٹ کرکے شائع کردینا چاہیے۔ ہر سال ایک کتاب بھی ہو تو رفتہ رفتہ بہت سی مفید اور نامعلوم چیزیں شائع ہو جائیں گی، چاہے وہ اہل خاندان کی تالیف ہو یا کسی اور کی۔</p>
			<p>حمیداللہ</p>
			<p>……………</p>
			<heading>(۲)</heading>
			<annotation lang="ar"><heading>بسم اللّٰہ</heading></annotation>
			<p>۲۸ محرم ۱۴۰۹ھ</p>
			<p>عزیز مکرم ایوب صاحب زاد مجدکم</p>
			<p>سلام مسنون و رحمۃ اللہ و برکاتہ</p>
			<p>کتاب کا قلمی نسخہ پہنچ گیا، ممنون ہوا۔ ان شاء اللہ اس کو جلد دیکھ کر واپس کرتا ہوں۔ آپ کو مصروفیت نہ ہوتی تو حیرت ہوتی۔</p>
			<p>فریضۂ منصبی نہ ہونے کے باوجود مجھے یہاں جتنا کام رہتا ہے، اس سے اندازہ کرسکتا ہوں۔ شاید آئندہ خط میں زیادہ مفصّل لکھ سکوں۔</p>
			<p><annotation lang="ar">حفظکم اللہ وعافاکم۔</annotation></p>
			<p>حمیداللہ</p>
			<p>……………</p>
			<heading>بنام عبدا لصبور</heading>
			<annotation lang="ar"><heading>بسم اللّٰہ</heading></annotation>
			<p>۱۳ رمضان ۱۴۰۶ھ</p>
			<p>عزیزی عبدا لصبور صاحب سلَّمک اللہ</p>
			<p>سلام، خیریت حاصل و مطلوب۔ آپ کا محبت نامہ ملا۔ اللہ آپ کو خوش رکھے اور حسناتِ دارین عطا کرے۔ آپ جس خاندان سے تعلق رکھتے ہیں وہ صدیوں سے دین اور علم کی خدمت کر رہا ہے۔ خدا آپ کو بھی اُن کی طرح رضائے الٰہی حاصل کرنے کا موقع دے۔</p>
			<p>ڈاک ناقابل اعتماد ہوگئی ہے۔ کبھی رجسٹر خط بھیجوں تو ان شاء اللہ آپ کو مختلف ملکوں کے ٹکٹ جو میرے [نام] خطوط پر آتے ہیں بھیجوں گا۔</p>
			<p>سب کو سلام، یاد آتے ہیں۔</p>
			<p>حمیداللہ</p>
			<p>……………</p>
		</section>
	</body>
</document>