<document>
	<meta>
		<title>مصر کا منٹو</title>
		<author>
			<name>عبد القدیر</name>
		</author>
		<publication>
			<name>Bunyad, Volume 8</name>
			<year>2017</year>
			<city>Lahore</city>
			<link>https://gcll.lums.edu.pk/research-publications/bunyad-issue-8-2017</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>وہ بیسویں صدی کی دوسری دہائی میں ایک مذہبی گھرانے میں پیدا ہوا۔ اس کی والدہ کو اس کے سسرال میں قدر کی نگاہ سے نہ دیکھا گیا۔ اسے اپنی تعلیمی زندگی میں ایک سے زائد بار ناکامی کاسامناکرنا پڑا۔ وہ ایک نشست میں ایک افسانہ لکھا کرتا تھا۔ اس کا فن عروج و زوال کا شکار رہا۔ اس نے اپنے گھر میں ایک کمرا لکھنے کے لیے مخصوص کررکھا تھا۔ اس نے جنس، جنسی مسا ئل اورخواتین، خاص طور پرسنیما اور فلمی دنیا سے تعلق رکھنے والی خواتین کو اپنے افسانوں کا موضوع بنایا۔ اس نے ان مسائل اور شخصیات کو اپنا موضوع بنایاجنھیں معاشرے میں اچھا نہیں سمجھا جاتا۔ اس پر فحش نگاری کا الزام لگا۔ اس کی تحریروں پر مختلف عدالتوں میں مقدمات چلے۔ اس پر ناقدین نے یہ الزام لگایا کہ وہ فرائڈ کے نظریات کا پیروکار ہے۔</p>
			<p>یہ سب باتیں جب کسی ادبی شخصیت کے بارے میں کی جائیں تو ہمارے ذہن میں جو نام ابھرتا ہے وہ اردو کے مایہ ناز ادیب سعادت حسن منٹو کا ہے۔ لیکن میری مراد مشہور مصری ادیب و صحافی احسان عبد القدوس سے ہے جن پر مذکورہ بالا باتیںاسی طرح صادق آتی ہیںجیسے سعادت حسن منٹو پر۔ وہ سعادت حسن منٹو سے کئی حوالوں سے بہت گہری مماثلت رکھتے ہیں۔ یہ مماثلت ان دونوںکے موضوعات اور فن کے علاوہ ان کی زندگی کے بعض امور میں بھی ہے۔</p>
			<p>مثلاً دونوں کا تعلق ان ممالک سے ہے جو تیسری دنیا میں شمار ہوتے ہیں۔ دونوں بیسوی صدی کی دوسری دہائی میں پیدا ہوئے۔ منٹو گیارہ مئی ۱۹۱۲ء کو ہندوستان، جب کہ احسان عبد القدوس اکتیس دسمبر ۱۹۱۹ء کو مصر میں پیدا ہوئے، جب ان دونوں ملکوں کے عوام غیر ملکی سامراجی طاقتوں کی محکومیت کا عذاب سہ رہے تھے۔ احسان عبد القدوس کی والدہ کو فن کی دنیا سے تعلق رکھنے کی بنا پر اس کے سسرال میں قدر کی نگاہ سے نہ دیکھا گیا۔ اسی وجہ سے فلمی دنیا سے تعلق رکھنے والی خواتین احسان کے اکثر افسانوں کی مرکزی کردار رہیں۔</p>
			<p>اسی طرح منٹو کی والدہ منٹو کے والد کی دوسری بیوی تھیںجب کہ ان کی پہلی بیوی زندہ تھیں۔ نیز منٹو کی والدہ خاندان کے باہر سے تھیں جب کہ منٹو کے خاندانی رسوم و رواج کے مطابق شادیاں خاندان میں ہی کی جاتی تھیں۔ ایک اور رائے کے مطابق منٹو کی والدہ کا پہلا نکاح اُس خاندان میں ہوا تھا، گانا بجانا اور ناچنا جن کاپیشہ تھا۔ اس وجہ سے منٹوکی والدہ کو سسرال میں وہ احترام نہ دیا گیاجس کی وہ حقدار تھیں۔ منٹو کی زیادہ تر کہانیاںاس پیشے سے تعلق رکھنے والی خواتین کی خوبیوں اور ان کے مسائل کے گرد گھومتی ہیں۔</p>
			<p>دونوںادیبوں کو زندگی کی ابتدا میں ناکامیوں کا سامنا کرنا پڑا۔ احسان کئی بارسکول میں اور ایک سال لا کالج میں ناکام ہوا۔ منٹو میٹرک کے امتحان میں تین بار ناکام ہوا۔ پھر ایم اے او کالج امرتسرمیں تعلیم حاصل کرنے میں ناکام رہا۔ دونوں نے ملتے جلتے حالات میں پرورش پائی۔ احسان کی والدہ انتہائی سخت مزاج خاتون تھیں جب کہ والد نرم مزاج تھے۔ اسی طرح منٹو کی والدہ نرم مزاج اور والد سخت طبیعت کے مالک تھے۔ احسان کی شادی میں اس کی والدہ شریک نہ ہوئی جب کہ منٹو کی بہن کو اس کے خاوند نے منٹو کی شادی میں شرکت کی اجازت نہ دی۔ دونوں نے جب لکھنے کی ابتدا کی تواُنھیں ان کے والدین نے سختی سے روک دیا۔ اسی طرح دونوں نے بچپن میں ڈرامے کے میدان میں قدم ر کھنا چاہا لیکن اُنھیں والدین کی جانب سے شدید مخالفت کا سامنا کرناپڑا۔ منٹو کے والدنے تو غصے میں آ کر اس کے تمام آلات تمثیل توڑ ڈالے۔ دونوں اپنی پہلی محبت میں نا کام ہوئے۔ منٹو کو کشمیر میں قیام کے دوران میں ایک لڑکی سے محبت ہو گئی تھی جواس کی اپنی رائے میں ناپختہ محبت تھی لیکن وہ عمربھر اس محبت کو بھلا نہ سکا۔ اسی طرح احسان کو جب کہ وہ چودہ برس کا تھا، ایک لڑکی سے محبت ہو گئی تھی۔ وہ اس کا بس اسٹاپ پر انتظار کرتا۔ اسے اس کے اسکول تک چھوڑ کر آتا لیکن اس لڑکی کی شادی کسی اور سے ہو گئی۔ دونوں نے ابتدا میں اپنے والدین کے خوف سے قلمی نام سے لکھا۔ دونوں ادیبوںنے اپنے اپنے گھر میں اد بی سرگرمیوں کے لیے کمرا مخصوص کررکھا تھا۔ احسان نے اپنے اس کمرے کو ”صومعہ“ جب کہ منٹو نے اسے ”دار الاحمر“ کا نام دے رکھا تھا۔</p>
			<p>سعادت حسن منٹو اور احسان عبد القدوس کے سوانحی حالات اس حوالے سے بھی مشابہ ہیں کہ ان کی زندگی میں ادیبوں اور ناقدین نے اپنی ذاتی اور سیاسی مصلحتوں کی بنا پران کا مقاطعہ کیے رکھا۔ مثلاً احسان عبد القدوس کہتا ہے:</p>
			<blockquote>
				<p>سیاسی لوگ کہتے ہیں کہ میرا تعلق ادب سے ہے اور ادب سے تعلق رکھنے والے مجھے سیاسی شمار کرتے ہیں … تو گویا دونوں مجھے اپنانے اور میری ذمہ داری اٹھانے سے انکاری ہیں۔</p>
			</blockquote>
			<p>منٹو کا کہنا ہے:</p>
			<blockquote>
				<p>پہلے ترقی پسند میری تحریروں کو اُچھالتے تھے اور فخر کرتے تھے کہ منٹو ہم میں سے ہے۔ اب یہ کہتے ہیں کہ منٹو ہم میں سے نہیں ہے۔ مجھے نہ ان کی پہلی بات پر یقین تھا، نہ موجودہ پر ہے۔ پہلے ترقی پسند کہتے تھے کہ منٹو ہم میں سے ہے۔ میں کہتا تھا ٹھیک ہے۔ اب مجھے حلقۂ ارباب ذوق والوں نے اپنا ممبر بنا لیا ہے۔ میں کہتا ہوں ٹھیک ہے۔ مجھ سے کوئی پوچھے کہ منٹو تم کس جماعت میں سے ہو تو میں عرض کروں گا کہ میں اکیلا ہوں، ہر معاملے میں اکیلا ہوں۔</p>
			</blockquote>
			<p>منٹو کی طرح احسان بھی اپنے معاملات میں کسی کی دخل اندازی کا شدید مخالف تھا۔ وہ ریڈیو پر مصری صدر جمال عبد الناصر (۱۹۱۸ء – ۱۹۷۰ئ) کی فرمائش پر ایک پروگرام <annotation lang= "ar">تصبحوا علی خیر وتصبحوا علي حب </annotation> (آپ کی صبح خیر اور محبت والی ہو) نشر کرتا تھالیکن جب اس کے مخالفین نے اس پروگرام میں دخل اندازی کی اور بعض الفاظ کو احسان کی مرضی کے خلاف تبدیل کرنا چاہا تو احسان نے ریڈیو چھوڑ دیا۔ اسی طرح ۱۹۶۶ء میں احسان نے صحافت کو اس لیے خیر باد کہہ دیا کہ اخبار کے مالک نے اس کے کالم میں چند الفاظ حذف کر دیے تھے۔</p>
			<p>منٹو کے بارے میں ہم سب کے علم میں ہے کہ اس نے دہلی ریڈیو کی نوکری صرف اس بنا پر چھوڑ دی تھی کہ اپندر ناتھ اشک (۱۹۱۰ء – ۱۹۹۶ئ) کے ایما پر اس کے ڈرامے میں تبدیلی کی گئی تھی۔</p>
			<p>یہ اور اس طرح کے دوسرے مماثلتی پہلو ہمارے اس مقالے کا موضوع ہیں۔ لیکن اس پر تفصیلی بحث سے پہلے مناسب ہے کہ ہم احسان عبد القدوس کے حالات زندگی پر اختصارکے ساتھ گفتگو کرلیں۔</p>
			<p>احسان عبد القدوس ۱۹۱۹ء میں قاہرہ میں ایک دینی گھرانے میں پیدا ہوا۔ اس کے والد محمد عبد القدوس پیشے کے اعتبار سے ایک انجینئر تھے، انھیں فن کی دنیا بڑی عزیز تھی۔ محمد عبد القدوس نے گھر والوں کی مخالفت کے باوجود بعض مصری ڈراموں میں حصہ لیا جہاں ان کی ملاقات اپنے زمانے کی مشہور اداکارہ فاطمہ <annotation lang= "ar">الیوسف</annotation> سے ہوئی۔ دونوں نے بہت جلد ایک ہونے کا فیصلہ کر لیا اور محمد عبد القدوس نے گھر والوں کی مخالفت کے باوجود فاطمہ سے شادی کرلی۔ بدقسمتی سے دو نوں کے اندازِ فکر میں شدیداختلاف کی بنا پر یہ شادی زیادہ عرصے نہ چل سکی اور احسان عبد القدوس ابھی رحمِ مادر میں ہی تھا کہ اس کے والدین میں علاحدگی ہو گئی۔</p>
			<p>احسان کے پیدا ہوتے ہی اس کے دادا احمد رضوان نے اسے اپنی تحویل میں لے لیا تاکہ احسان کی تربیت دینی ماحول میں ہوسکے۔ یوں احسان عبد القدوس نے اپنی پھوپھی نعمات ہانم کے ہاں پرورش پائی۔ چار سال کی عمر میں اسے ایک دینی مدرسے میں داخل کیا گیا۔ ایک سال بعد اسے برامونی پرائمری اسکول میں داخل کرایا گیا۔ اگلے سال اسے وہاں سے اٹھوا کر سلح دار پرائمری اسکول میں داخلہ دلایا گیا۔ اس سے اگلے سال اسے نیل پرائمری اسکول میں بھجوایا گیا لیکن ایک اسکول سے دوسرے اسکول میں منتقلی احسان کے لیے تعلیمی حوالے سے نقصان کا سبب بنی۔</p>
			<p>اگلے سال جب احسان کو خلیل آغا پرائمری اسکول میں بھیجا گیا تو اساتذہ نے اسے پڑھائی میں بہت کمزور پایا۔ اگرچہ وہ تیسری جماعت کا طالب علم تھا لیکن فیصلہ کیا گیا کہ اسے دوبارہ سال اول میں بھجوایا جائے۔ یوں احسان نے دوبارہ صفر سے ابتدا کی۔</p>
			<p>ابتدائی تعلیم کے بعد احسان کو فؤاد الاول ہائی سکول میں داخل کیا گیا۔ یہاں سے تکمیلِ تعلیم کے بعد اس نے لا کالج سے ۱۹۴۲ء میں لا کی سند حاصل کی۔</p>
			<p>قانون کی ڈگری حاصل کرلینے کے بعد احسان عبد القدوس نے بطور وکیل عملی زندگی کی ابتدا کی لیکن اسے جلد ہی اس میدان میں اپنی ناکامی کا احساس ہوگیا، چنانچہ وہ اس پیشے کو چھوڑکر ادب اور صحافت کی دنیا سے وابستہ ہو گیا۔</p>
			<p>ابھی احسان چودہ برس کا تھا کہ اسے اپنی پھوپھی زاد بہن کی سہیلی سے جو اس کی پڑوسن بھی تھی، محبت ہو گئی۔ لیکن یہ محبت زیادہ دیر نہ چل سکی اور اس لڑکی کی شادی کسی اور سے ہوگئی۔ دوسری بار وہ عشق میں تب گرفتار ہوا جب لا کالج کے آخری سال میں تھا۔ لڑکی کے والدین نے احسان کو رشتہ دینے سے اس لیے انکار کر دیا کہ وہ اداکاروںکی اولاد سے ہے۔ احسان کی والدہ نے بھی شدید مخالفت کی لیکن احسان کے والد کی بھرپور حمایت کی بنا پر یہ محبت شادی پر منتج ہوئی اور لولا اس کی شریک حیات بنی۔</p>
			<p>صحافت کی دنیا احسان کو بہت راس آئی۔ اس کی صحافتی زندگی کی ابتدا بطور نامہ نگار کے ہوئی۔ ترقی کرتے کرتے وہ بعد میں مدیر، مدیر اعلیٰ، اخبار کا مالک اور آخر میں تمام مصری ادارے قومیائے جانے کے بعد ایک سے زائد اخبارات کی مجلسِ ادارت کا سربراہ رہا۔</p>
			<p>عرب دنیا میں وہ ایک بہت بڑے صحافی کے طور پر مشہور ہوا۔ اس کے قلم سے سیکڑوں، بلکہ ہزاروں کی تعداد میں سیاسی، معاشرتی اور ادبی مضامین شائع ہوئے۔</p>
			<p>احسان نے بطور صحافی مختلف مجلات اور روزنامچوں میں لکھا۔ ان میں آخر ساعۃ، الہلال، صحف الزمان، المصری، الاثنین، الزمان اور روز <annotation lang= "ar">الیوسف</annotation> وغیرہ شامل ہیں۔ اسی طرح اس نے سنیما کے لیے بھی لکھا۔ اس کی بہت سی کہانیوں پر فلمیں بنیں جن میں <annotation lang= "ar">الوسادۃ الخالیۃ</annotation> (خالی سرہانا)، <annotation lang= "ar">لا انام</annotation> (میں نہیں سوتی)، <annotation lang= "ar">الطریق المسدود</annotation> (بند راستا)، <annotation lang= "ar">أنا حرۃ</annotation> (میں آزاد ہوں)، <annotation lang= "ar">فی بیتنا رجل</annotation> (ہمارے گھر میں ایک آدمی ہے) اور <annotation lang= "ar">البنات والصیف</annotation> (لڑکیاں اور موسم گرما) شامل ہیں۔</p>
			<p>۱۹۴۵ء میں، جب احسان ابھی پچیس سال کا تھا، اُس نے روز <annotation lang= "ar">الیوسف</annotation> میں مصر میں انگلستان کے سفیر لارڈ کیلرن کے خلاف ایک مضمون بعنوان ”اس شخص کو لازماً چلے جانا چاہیے“ لکھا جس کے سبب اسے جیل کی ہوا کھانی پڑی۔ جب جیل سے رہا ہو کر آیا تو اس کی والدہ نے ایک بڑی تقریب کا اہتمام کیا اور وہیں روز <annotation lang= "ar">الیوسف</annotation> کی ادارتِ اعلیٰ اس کے سپرد کردی۔ ۱۹۴۵ء سے ۱۹۶۶ء تک یہ روز <annotation lang= "ar">الیوسف</annotation> کا مدیر اعلیٰ رہا۔ اس عرصے میں اس پر کئی بار قاتلانہ حملے ہوئے اوراُسے جیل بھی جانا پڑا۔ ۱۹۵۴ء سے اس نے سیاست کی نسبت ادب کو زیادہ وقت دینا شروع کیا۔</p>
			<p>۱۹۶۶ء میں اسے <annotation lang= "ar">اخبار الیوم</annotation> کا مدیر اعلیٰ اور ۱۹۷۱ء میں اخبارکی مجلس ادارت و انتظام کا سربراہ بنادیاگیا۔ ۱۹۷۴ء تک وہ اس اخبارمیں اسی حیثیت سے کام کرتا رہا۔</p>
			<p>۱۹۷۴ء سے اس نے مشہور مصری اخبار الاہرام میں اعزازی کالم نگارکے طور پر لکھنا شروع کیا۔ ۱۹۷۵ء میں اسے الاہرام کی مجلس ادارت کا سربراہ بنادیاگیا، لیکن ایک سال بعد ہی اسے ایک سیاسی کالم کی بنا پر انور سادات (۱۹۱۸ء – ۱۹۸۱ئ) نے معزول کردیا، جس کے بعد سے اس نے مصری اخبارات چھوڑ کر سعودی عرب کے اخبار<annotation lang= "ar"> الشرق الأوسط </annotation> میں لکھنا شروع کردیا۔</p>
			<p>۱۹۸۷ء میں احسان دماغی بیما ری کے سبب کومے میں چلا گیا۔ تشخیص کے بعد پتا چلا کہ اس کے دماغ میں پیدائشی طور پرنقص تھا۔ وہ جلد ٹھیک ہو گیا لیکن کچھ ماہ بعد پھر کومے میں چلا گیا۔ ۱۹۸۸ء میں احسان الاہرام میں اپنے دفترمیں بیٹھا تھا جب اس پر دوبارہ یہی دورہ پڑاجس کا اس کی زبان، بازو اور ٹانگ پراثر ہوا۔ احسان ہسپتال میں ڈیڑھ ماہ رہا۔ مئی ۱۹۸۹ء میںوہ علاج کی خاطر امریکا گیا جہاں آٹھ گھنٹے تک اس کے دماغ کا آپریشن ہوا۔ آپریشن کے بعد اگست ۱۹۸۹ء میں وہ قاہرہ واپس آ گیا۔ اسی سال ۳۱ دسمبر کو وہ دوبارہ کومے میں چلا گیااور ۱۱ جنوری ۱۹۹۰ء بروز جمعرات اپنے خالق حقیقی سے جا ملا۔</p>
			<p>احسان کے سیاسی مضامین، ناول اور افسانوں کے مجموعے سیکڑوں کی تعداد میں شائع ہوئے۔ افسانوی مجموعوں میں <annotation lang= "ar">بائع الحب</annotation> (محبت بیچنے والا)، <annotation lang= "ar">صانع الحب</annotation> (محبت بنانے والا)، <annotation lang= "ar">النظارہ السواداء</annotation> (کالی عینک)، <annotation lang= "ar">أین عمری</annotation> (میری عمر کہاں ہے؟)، <annotation lang= "ar">الوسادۃ الخالیۃ</annotation> (خالی سرہانا)، <annotation lang= "ar">عقلی وقلبی</annotation> (میری عقل اور میرا دل)، <annotation lang= "ar">منتھی الحب</annotation> (محبت کی انتہا)، <annotation lang= "ar">البنات والصیف</annotation> (لڑکیاں اور موسم گرما)، <annotation lang= "ar">زوجۃ احمد</annotation> (احمد کی زوجہ)، <annotation lang= "ar">شفتاہ</annotation> (اس کے ہونٹ)،<annotation lang= "ar"> بئر الحرمان</annotation> (محرومی کا کنواں)، <annotation lang= "ar">لا، لیس جسدک</annotation> (نہیں، تیرا جسم نہیں)، <annotation lang= "ar"> ’’بنت السلطان‘‘</annotation> (بادشاہ کی بیٹی)، <annotation lang= "ar">سیدۃ فی خدمتک</annotation> (خاتون، آپ کی خدمت میں)، <annotation lang= "ar">النساء لھن أسنان بیضاء</annotation> (سفید دانتوں والیاں)، <annotation lang= "ar">دمی ودموعی وابتسامتی</annotation> (میرا خون، میرے آنسو اور میری مسکان)، لا <annotation lang= "ar">استطیع ان افکر وانا</annotation> ارقص (میں رقص کرتے ہوئے سوچ نہیں سکتی)، الھزیمۃ کان اسمہا فاطمۃ (شکست، جس کا نام تھا فاطمہ)، العذراء والشعر الأبیض (کنواری لڑکی اور سفید بال)، الراقصۃ والسیاسی (رقاصہ اور سیاست دان)، زوجات ضائعات (گم شدہ بیویاں)، وتاھت بعد العمر الطویل (طویل عمر کے بعد کھو گئی)، <annotation lang= "ar">کانت صعبۃ ومغرورۃ</annotation> (وہ مشکل پسند اور مغرور تھی)، <annotation lang= "ar">فوق الحلال والحرام</annotation> (حلال و حرام سے اوپر) اور <annotation lang= "ar">لمن اترک کل ھذا</annotation> (میں یہ سب کچھ کس کے لیے چھوڑوں) شامل ہیں۔</p>
			<p>احسان نے دس برس کی عمر میں لکھنا شروع کردیا تھا۔ ابھی وہ گیارہ سال کا تھا جب اس نے اپنا پہلا افسانہ بعنوان <annotation lang= "ar">”اللص والظریف“</annotation> (چور اور نکتہ سنج) تحریر کیا جسے گھر کے سب بچوں نے تمثیل کی صورت میں پیش کیا۔ اس کی والدہ فن کی دنیا چھوڑ کرصحافت کے شعبے میں جا چکی تھی اور <annotation lang= "ar">روز الیوسف</annotation> کے نام سے ایک پرچہ نکالتی تھی۔ اُسے جب اس بات کا پتا چلا تووہ سخت ناراض ہوئی۔ اس کی خواہش تھی کہ اس کا بیٹا بھی صحافت کی دنیا میں قدم رکھے۔ بعد ازاں اس نے احسان عبد القدوس کو ذمہ داری سونپی کہ وہ اپنے سکول کی عام اور کھیلوں سے متعلق خبریں اس کے پرچے کو ارسال کیا کرے۔ یوں چودہ برس کی عمر سے اس نے اخبار میں لکھنا شروع کردیا۔</p>
			<p>منٹو کی طرح احسان عبد القدوس نے اپنے افسانوں میں سیاسی اور معاشرتی مسائل کو موضوع بنایا۔ اس نے معاشرے کی ان شخصیات اورمسائل کو اپنے افسانوں کا موضوع بنایا جنھیں اس سے پہلے شجر ممنوع سمجھا جاتا تھا۔ احسان کی افسانوی نثر کے موضوعات میں غربت، افلاس اور اس کی وجہ سے پیدا ہونے والے مختلف معاشرتی مسائل، طبقاتی تقسیم، مذہب، ملاوٹ، محبت، شک، معاشرے کی بالیدہ رسوم و رواج، طوائف، خیراتی ادارے، فلمی دنیا سے وابستہ لوگ، بے روزگاری، سیاست، شادی، شراب و شباب، تعلیم، حب الوطنی، نوجوانوں کے مسائل، گھریلو ملازمین، مزدوروںکے مسائل، جنگ اورہجرت وغیرہ نمایاں ہیں۔</p>
			<p>ان سب میں ایک موضوع جو احسان کے اکثر افسانوں میںبہت نمایاں ہے، وہ جنس ہے۔ منٹو کی طرح احسان کے افسانوں کے اکثر کردار جنسی اور نفسیاتی مسائل و امراض کا شکار ہیں۔ احسان اپنے آپ کو نفسیاتی معالج شمار کرتا ہے۔ وہ فرائدکی مانند نفسیاتی امراض کا بڑا سبب جنس قرار دیتا ہے۔ اسی لیے اس کے اکثر افسانوں پر جنسی موضوعات کا غلبہ ہے۔</p>
			<p>جنس، اس سے متعلقہ مسائل اور طوائف اس کے پسندیدہ موضوع ہیں۔ منٹو کی طرح اس نے اپنے افسانوں میں یہ بات بھی اجاگر کرنے کی کوشش کی ہے کہ خواتین کے اکثر مسائل کا سبب معاشرے کی فرسودہ رسوم و رواج اور وہ مرد ہیں جو اپنے مقاصد کے حصول کی خاطر عورت کو ایک وسیلے اور زینے کے طور پر استعمال کرتے ہیں۔ یہ مرد ذات ہی ہے جو اسے طوائف بننے پر مجبور کرتی ہے۔ احسان کے افسانے <annotation lang= "ar">”دمی ودموعی وابتسامتی“</annotation> (میرا خون، میرے آنسو اور میری مسکان) کی مرکزی کردار ناہید کی شادی سلیم سے ہوتی ہے جو اسے ایک رات اپنے چچا کے پاس مال غنیمت کے طور پر چھوڑ جاتا ہے۔ وہ اس سے طلاق لے کر ممدوح نامی آدمی سے شادی کرتی ہے جو اپنے افسر کو راضی کرنے کی خاطر اپنی بیوی اس کے ہاں بھجوادیتا ہے۔</p>
			<p>منٹو کی طرح احسان نے اکثر اوقات غربت کو جنس کے ساتھ جوڑا ہے۔ عورت اپناپیٹ پالنے کی خاطر اپنا جسم بیچنے پر مجبور ہے۔ مثلاً اُس کے افسانے <annotation lang= "ar">”مدرید باللون الأحمر“</annotation> (میڈریڈسرخ رنگ میں) کی مرکزی کردار بیتینا کو صلاح کی محبت میں اور ساری زندگی ساتھ نبھانے کے وعدوں میں کوئی دلچسپی نہیں ہے۔ اس کی توبس یہی خواہش ہے کہ صلاح کسی طور اس کے ساتھ رات گذارے اور اسے اس کی اجرت دے دے تاکہ وہ اپنا پیٹ بھر سکے اور زندگی کا پہیا کچھ دن اور چل سکے۔</p>
			<p>بسا اوقات خاوند سے انتقام بھی جنسی بے راہ روی کا سبب بنتا ہے۔ اس کے افسانے <annotation lang= "ar">”البحث عن الخیانۃ“</annotation> (خیانت کی تلاش) کی عورت کا خاوند اس کے ساتھ بے وفائی کر رہا ہے اور اس میںدلچسپی نہیں لے رہا، وہ اسے سبق سکھانے کی خاطر اپنے عاشق ڈھونڈتی ہے تاکہ اس کے خاوند کو پتا چل سکے کہ وہ بھی خوبصورت ہے اور اس پر بھی لوگ مرتے ہیں۔</p>
			<p>اسی طرح <annotation lang= "ar">”أرجوک أعطنی ہذا الدوائ“</annotation> (مہربانی فرما کر مجھے یہ دوا دیجیے) میں خاوند خواتین کا رسیا ہے جس کا اس کی بیوی کو علم ہے لیکن وہ کڑھنے کے سوا کچھ نہیں کرسکتی۔ اسی سبب وہ مختلف نفسیاتی امراض کا شکار ہو جاتی ہے اور مختلف طبیبوں سے علاج کراتی ہے۔ آخر میں ایک نفسیاتی معالج کے پاس پہنچتی ہے جو یہ علاج تجویز کرتا ہے کہ وہ بھی وہی کچھ کرے جو اس کا خاوند کر رہا ہے اور آخر کار معالج خود اپنی خدمات اس کام کے لیے پیش کر دیتا ہے۔</p>
			<p>منٹو کی طرح احسان کے افسانوں کا ایک اور نمایاں موضوع شراب نوشی ہے جو اکثر جنس کے ساتھ جڑا ہوا ہوتا ہے۔ بقول سہیلہ زین العابدین:</p>
			<blockquote>
				<p>احسان کا شاید ہی کوئی قصہ شراب کے ذکر سے خالی ہو، احسان کے قصوں کو پڑھتے ہوئے یوں لگتا ہے جیسے شراب نوشی اس زمانے میں مصر میں عام تھی اور ہر گھر میں شراب کا دور دورہ تھا، اور مصری عوام مختلف معاشرتی طبقات، عمروں اور ثقافتوں سے تعلق کے باوجود شراب نوشی کے رسیا تھے۔</p>
			</blockquote>
			<p>منٹو ہی کی طرح احسان نے بھی اپنے افسانوں میں جنس سے متعلقہ مسائل کو موضوع بنایا ہے۔ ”ٹھنڈا گوشت“ کے مرکزی کردار کی طرح احسان کے افسانے <annotation lang= "ar">”بنت السلطان“</annotation> (بادشاہ کی بیٹی) کا مرکزی کردارجب بادشاہ کی بیٹی سے تنہائی میں ملتا ہے تو اپنی پوری کوشش کے باوجود جنسی طاقت اس خوف کی بنا پر کھو دیتا ہے کہ وہ ایک بادشاہ کی بیٹی کے سامنے ہے۔</p>
			<p>خود اعتمادی میں کمی بھی انسان کی ذات میں بہت سے مسائل کا سبب بنتی ہے۔ اس مسئلے کو اجاگر کرنے کے لیے دونوں نے اپنے اپنے افسانے کا ایک سا پلاٹ رکھا ہے۔ مثلاً احسان کے ایک افسانے <annotation lang= "ar">”شیء غیر الحب“</annotation> (کچھ محبت کے علاوہ) کا مرکزی کردار ایک دیہاتی لڑکا ہے جویونی ورسٹی میں تعلیم حاصل کرنے کے لیے شہر آیا ہے۔ اسے زندگی میں پہلی بار مخلوط تعلیم کا تجربہ حاصل ہو رہا ہے۔ اس کی بڑی خواہش ہے کہ وہ کسی لڑکی کے ساتھ بیٹھے، اس سے دوستی کرے لیکن دل میں اس شدید خواہش کے باوجود خود اعتمادی کی کمی اور اس ڈر سے کہ دوسرے لڑکے اس کا مذاق اُڑائیں گے، وہ اپنی خواہشکی تکمیل سے قاصر ہے۔</p>
			<p>منٹو نے بھی خود اعتمادی میں کمی کو اپنے افسانے ”ڈرپوک“ کا موضوع بنایا ہے۔ اس افسانے میں ایک نوجوان اپنے خاندان کی کسی لڑکی سے محبت کرنا چاہتا ہے لیکن رشتہ داروں کی نظروں اور ان کی باتوں کے خوف سے اپنے ارادے کو عملی جامہ نہیں پہنا پاتا۔ اسی طرح وہ ایک رات طوائفوں کے محلے میں چلا جاتا ہے لیکن اندرونی خوف اور اس ڈر سے کہ لوگ کیا کہیںگے، وہ کوٹھے پر نہیں جا پاتا اور گھر واپس آجاتا ہے۔</p>
			<p>دونوں لکھاریوں نے امیروں یا معاشرے کی اشرافیہ میں موجود خرابیوں کو بھی اپنے افسانوں کا موضوع بنایا ہے۔ منٹوکے مسٹر معین الدین کی بیوی ایک دوسرے آدمی احسن سے شادی کی خاطراُس سے طلاق مانگتی ہے۔ مسٹر معین الدین کا تعلق معاشرے کے اعلیٰ طبقے سے ہے اور احسن بھی اسی اشرافیہ ہی سے تعلق رکھتاہے۔ معین اسے طلاق دینے سے انکار کردیتاہے کیونکہ اس کی بیوی کا اس سے طلاق لے کر احسن سے شادی کرنا اس کے لیے اپنے طبقے میں ذلت اور بے عزتی کا سبب ہے۔ البتہ اسے اس پر کوئی اعتراض نہیں کہ اس کی بیوی احسن کے گھر جاکر رات بلکہ راتیں گذار آئے۔</p>
			<p>یہی حال احسان عبد القدوس کے افسانے <annotation lang= "ar">”جریمۃ ولاعۃالسجائر“</annotation> (سگریٹ جلانے والی کا جرم) کے مرکزی کردار عبد السلام کا ہے، جسے اپنی بیوی کو عزمی کی بانہوں میں قابل اعتراض حالت میں دیکھ کر کوئی عار یاشرم محسوس نہیں ہوتی، کیونکہ وہ عزمی کے ساتھ ایک بہت بڑا کاروباری سودا طے کرنے والا ہے۔</p>
			<p>دونوں نے ان لوگوں کو موضوع بنایا ہے جو مذہب کو اپنے ذاتی فائدوں کے لیے استعمال کرتے ہیں۔ وہ معصوم لوگوں کو مذہب کے نام پر لوٹتے ہیں۔ منٹو کے ’بابوگوپی ناتھ‘ کو طوائف کے کوٹھے اور شیخ کی کٹیا میں رہنا پسند ہے، کیونکہ ”ان دونوں جگہوں پر فرش سے لے کر چھت تک دھوکا ہی دھوکا ہوتا ہے۔ جو آدمی خود کو دھوکا دینا چاہے اُس کے لیے ان سے اچھا مقام اور کیا ہوسکتا ہے۔“</p>
			<p>اس موضوع پرمنٹو اور احسان کی سوچ ایک دوسرے سے بہت مماثلت رکھتی ہے۔ احسان کے افسانے ”سارقوا الأحلام“ (خوابوں کو چرانے والے) کا مرکزی کردار ایک شیخ ہے جو کسی نامعلوم جگہ سے آیاہے اور جس نے ایک بستی میں ڈیرا ڈال رکھا ہے۔ وہ اپنی شعبدہ بازیاں دکھا کر لوگوں کو لوٹتاہے اور آخر میں جس گھر میں قیام پذیر ہوتا ہے انھی کو لوٹ کر بھاگ جاتا ہے۔</p>
			<p>یہی حال منٹو کے افسانے ”صاحب کرامات“ کے مرکزی کردار کا ہے جو ”سارقوا الأحلام“ کے شیخ کی طرح دور دراز سے آتا ہے اور ایک دیہاتی چودھری موجو کے گھر ڈیرا ڈالتا ہے اور آخر میں اسی گھر کی عزت لوٹ کر بھاگ جاتا ہے۔</p>
			<p>دونوں نے نوجوانی اور نوجوانوں، ان کے جنس مخالف رجحان اور ان کے متعلق مسائل کو بھی اپنا موضوع بنایا ہے۔ منٹو کے افسانے ”دھواں“ اور ”بلاؤز“ بہت حد تک احسان عبد القدوس کے افسانے <annotation lang= "ar">”شیء غیر الحب“</annotation> (کچھ محبت کے علاوہ) سے مماثلت رکھتے ہیں۔</p>
			<p>احسان عبد القدوس کا ایک اورافسانہ ”أستغفر اللہ“ منٹو کے افسانے ”سجدہ“ سے بہت گہری مماثلت رکھتا ہے۔ دونوں کا مرکزی موضوع یہ ہے کہ انسان بسا اوقات کسی گناہ کے ارتکاب کے بعد اپنے ضمیر کے شرمندہ کرنے پرگناہ سے توبہ کرلیتا ہے اورشدت جذبات میں اپنے ساتھ ایسا عہد کر بیٹھتا ہے جسے پورا کرنا اس کے لیے مشکل ہو جاتا ہے، اور دوبارہ جب جب وہ اس گناہ کا ارتکاب کرتا ہے تو اس کا ضمیر اسے وہ عہد یاد دلاتا ہے۔</p>
			<p>احسان عبد القدوس کے افسانے کا مرکزی کردار عادل اپنی بیوی کے ساتھ شراب پیا کرتا تھا۔ وہ اپنے ضمیر کے شرمندہ کرنے پر شراب نوشی ترک کر دیتا ہے اور اپنی بیوی کو بھی طلاق دے دیتا ہے جو شراب چھوڑنے پر راضی نہیں۔ کہانی کے آخر میں یہ صورت حال سامنے آتی ہے کہ وہ اپنی مطلقہ بیوی کو واپس گھر لے آتا ہے اور دوبارہ شراب نوشی کرنے لگتا ہے۔ یوں اس کے کردارمیں کوئی تبدیلی نہیں آتی سوائے اس کے کہ وہ اپنے ضمیر کے جھنجوڑنے پر ہر وقت <annotation lang= "ar">استغفر الل</annotation> ہ، استغفر اللہ کا ورد کرتا رہتا ہے۔</p>
			<p>اسی طرح منٹو کے افسانے ”سجدہ“ کا حمید اپنے دوست کے شرمندہ کرنے پر شراب پینے سے توبہ کرلیتا ہے اور اللہ کے حضور سجدہ کرتا ہے اورعہد کرتا ہے کہ آئندہ کبھی شراب نہیں پیے گا لیکن وہی دوست پھر اسے زبردستی شراب پلاتا ہے جس کے بعد سے جب جب وہ شراب پیتا ہے تو اس کا ضمیر اسے ملامت کرتا ہے اوراسے احساس ندامت ہوتا ہے۔</p>
			<p>دونوں نے مایوسی اور خود کشی کو بھی اپنا موضوع بنایا ہے۔ اس موضوع پر منٹو نے افسانہ ”خودکشی“ جب کہ احسان عبد القدوس نے ”لماذا أعیش“ (میں زندہ کیوں رہوں) لکھا۔ ”خود کشی“ کا مرکزی کردار زاہد ایک خوبصورت لڑکی سے شادی کرتا ہے۔ شادی کے ایک سال بعد اس کے ہاں بیٹی پیدا ہوتی ہے جو کچھ عرصے بعد فوت ہو جاتی ہے۔ اس کی بیوی یہ صدمہ برداشت نہیں کر پاتی اور چند دن بعدانتقال کر جاتی ہے۔ ان دونوں کی وفات کے بعد زندگی میں زاہد کی دلچسپی ختم ہو جاتی ہے اور وہ ایک رات خودکشی کی خاطرریلوے لائن کی طرف چل پڑتا ہے۔ اسے دور سے ٹرین آتی ہوئی دکھائی دیتی ہے۔ ابھی وہ پٹری پر لیٹنے کا سوچ ہی رہا ہوتا ہے کہ اچانک اندھیرے سے ایک آدمی نمودار ہوتا ہے اور خودکشی کے لیے پٹری کے درمیان میں آ کھڑا ہوتاہے۔ زاہد فوراً اس کی طرف بڑھتا ہے اور اسے ٹرین کے نیچے آنے سے بچاتا ہے۔ زاہد کے استفسار پر دوسرا آدمی اسے بتاتا ہے کہ وہ زندگی سے تنگ آچکا ہے اس لیے خود کشی کا اقدام کر رہا ہے۔ زاہد فوراً ناصح بن جاتا ہے کہ دیکھو خودکشی، مایوسی اور بزدلی ہے، زندگی، بہادری اور امید کا نام ہے۔ تمھیں چاہیے کہ پچھلے غموں کو بھلا کر دوبارہ سے نئی زندگی کی ابتدا کرو، وغیرہ وغیرہ، اور یوں وہ خود بھی خودکشی کا خیال ترک کردیتا ہے۔</p>
			<p>احسان عبد القدوس کا افسانہ ”لماذا أعیش“ (میں زندہ کیوں رہوں)، کہا نی ہے تین آدمیوں کی، اداکار محمود، اس کا والد مشہور مصنف عبد العزیز رفعت اور اس کا بیٹا طارق۔ یہ تینوں خود کشی کرنا چاہتے ہیں۔ تینوں ایک ہی گھر میں رہتے ہیں لیکن الگ تھلگ۔ ہر کوئی اپنے کمرے میں بند۔ کہانی کا راوی جو سب کا دوست ہے، ایک دن محمود کے ہاں جاتا ہے تو اسے بہت غمگین اور سوچ میں غرق پاتا ہے۔ پوچھنے پر محمود بتاتا ہے کہ وہ خودکشی کرنے کے بارے میں سوچ رہا ہے۔</p>
			<p>یہی مشترکہ دوست عبد العزیز رفعت سے ملتا ہے تو وہ بھی خودکشی کے بارے میں سوچ رہا ہوتا ہے۔ اسی طرح جب طارق سے بات ہوتی ہے تو وہ بھی خودکشی کا ارادہ کیے ہوئے ہے۔ کچھ سوچ کر یہ دوست اس کے دادا کے پاس جاتا ہے اور اسے بتاتا ہے کہ اس کا بیٹا خودکشی کے بارے میں سوچ رہا ہے۔ دادا فوراً اپنی سوچ بدلتا ہے اور اس کے منہ پر یہ الفاظ جاری ہوتے ہیںکہ خودکشی کا مطلب تو مایوسی ہے، میں اسے زندگی کے معانی سمجھاؤں گا۔ دادا اپنے بیٹے کے پاس جاتا ہے اور اسے بتاتا ہے کہ وہ سنیما کے لیے ایک نئی کہانی لکھ رہا ہے، اور وہ اپنے بیٹے کی مدد چاہتا ہے کہ وہ اس کی ملاقات کسی پیش کار سے کروائے۔ اسی طرح وہ دوست تنہائی میں محمود سے ملتا ہے اور اسے بتاتا ہے کہ اس کا بیٹا خودکشی کرنا چاہتا ہے تو وہ بھی چلّا اٹھتا ہے اور کہتا ہے کہ وہ تو پاگل ہے۔ اس نے ابھی دیکھا کیا ہے۔ میں اسے بتاؤں گا کہ زندگی کی، کامیابی کی قدروقیمت کیا ہے۔ محمود اپنے بیٹے کے پاس جاتا ہے اور اسے بتاتا ہے کہ وہ ریڈیو کے لیے ایک ڈراما لکھ رہا ہے اور اس میں اسے اپنے بیٹے کی مدد کی ضرورت ہے، اور یوں ہر کوئی دوسرے کی خاطر خودکشی کے ارادے کو ترک کر دیتا ہے۔</p>
			<p>دونوں عظیم کہانی کاروں نے جنگ، ہجرت اور ان لوگوں کی نفسیات کو اپنے افسانوں کا موضوع بنایا جو بالواسطہ یا بلاواسطہ جنگ سے متاثر ہوئے۔ خاص طور پر وہ خواتین، جن کی جنگ کے زمانے میں آبرو ریزی کی گئی۔ عجب اتفاق ہے کہ دونوں کے ہاں نتائج ایک جیسے ہیں۔ افسانہ ”کھول دو“ کی سکینہ اسی ظلم کی وجہ سے اپنے ہوش وحواس کھو چکی ہے اور ایک زندہ لاش بن چکی ہے۔ یہی صورت حال احسان کے افسانے <annotation lang= "ar">”لن أتکلم ...ولن انسی“</annotation> (نہ تو میں بات کروں گی، اور نہ بھول پاؤں گی) کی خاتون کردار کا ہے۔ وہ ایک شادی شدہ خاتون ہے۔ ۱۹۶۷ء کی جنگ کے دنوں میں ایک یہودی نے اس کے خاوند کی غیر موجودگی میںاس کی آبرو ریزی کی۔ اس خاتون کو بار بار دورے پڑتے اور اُس کی حالت غیر ہو جاتی۔ گھر والے اسے مختلف ڈاکٹروں کو دکھاتے لیکن کوئی علاج اور دوا اُس مسئلے تک نہیں پہنچ پاتی جو اس کی اس ذہنی حالت کا سبب بنا کیونکہ خاتون اس بات کو زبان تک نہیں لا سکتی اور جوں ہی وہ واقعہ اس کے ذہن میں آتاوہ اپنے حواس کھو بیٹھتی۔</p>
			<p>دونوںنے ان لوگوں کو اپنے افسانوں کا موضوع بنایا ہے جو دین کی غلط تشریح کرتے ہیں اورمذہب کو اپنے مذموم مقاصد کی خاطر استعمال کرتے ہیں۔ احسان کاقصہ <annotation lang= "ar">”وسقط قبل أن یدخل الجنۃ“</annotation> (وہ جنت میں داخل ہونے سے پہلے گر گیا) کافی حد تک منٹو کے ایک افسانچے سے مشابہ ہے جسے منٹو نے ”چند مکالمے“ کے عنو ان کے تحت درج کیا ہے۔ وہ مکالمہ کچھ یوں ہے:</p>
			<blockquote>
				<p>یار تم اتنی عورتوں سے یارانہ کیسے گانٹھ لیتے ہو؟</p>
				<p>یارانہ کہاں گانٹھتاہوں … باقاعدہ شادی کرتا ہوں۔</p>
				<p>شادی کرتے ہو؟</p>
				<p>ہاں! بھائی میں حرام کاری کا قائل نہیں۔ شادی کرتا ہوں اور جب اس سے جی اکتا جاتا ہے تو حق مہر ادا کرکے اس سے چھٹکارا حاصل کرلیتا ہوں!</p>
				<p>اسلام زندہ باد!</p>
			</blockquote>
			<p>یہی صورت حال احسان کے مذکورہ افسانے کے مرکزی کردار کی ہے جو مختلف کلبوں میں رقص کرنے والی ان پیشہ ور خواتین سے شادی کرتا ہے جنھیں اس آدمی کے نام جاننے میں بھی دلچسپی نہیں جس سے ان کی شادی ہو رہی ہے۔ وہ ان خواتین سے یکے بعد دیگرے شادی کرتا ہے اور کچھ دن کے بعدانھیں طلاق دے کر نئی خواتین سے شادی کرلیتا ہے۔ اس سے اس بارے میں جب بھی سوال کیا جاتا ہے تو اس کا جواب یہ ہوتا ہے کہ وہ انسانی خواہش اور جذبات کو شریعت کے تابع رکھنا چاہتاہے۔</p>
			<p>موضوعات کے ساتھ ساتھ افسانے کی تکنیک کے حوالے سے بھی بعض اوقات احسان اور منٹو کے ہاں متعدد مماثلتی پہلو نظر آتے ہیں۔ صنعت تکرار کا دونوں نے استعمال کیا ہے۔ اگرچہ صنعت تکرار کا زیادہ استعمال شاعری میں ہوتاہے لیکن نثری اصنافِ سخن میں بھی یہ صنعت ہمیں دکھائی دیتی ہے۔ دونوں ادیبوں نے کسی خیال پر زور ڈالنے کے لیے ایک لفظ کو اپنے افسانے میں بار بار استعمال کیا ہے۔ مثال کے طور پر منٹو نے اپنے افسانے ”نعرہ“ میںیہ بتانے کی خاطر کہ ”کیشولال“ پر سیٹھ کی گالی کا کتنا زیادہ اثر ہوا لفظ ”گالی“ کو پچاس سے زائد بار استعمال کیا۔</p>
			<p>اسی طرح احسان عبد القدوس نے اپنے افسانے <annotation lang= "ar">”النساء لہن اسنان بیضائ“</annotation> (سفید دانتوں والیاں) میں لفظ سیجار (سگریٹ) کو اسی سے زائد بار استعمال کیا۔ اسی طرح اپنے افسانے ”دقیقۃ بعد دقیقۃ“ میں لفظ دقیقۃ (منٹ) یا <annotation lang= "ar">دقائق</annotation> (<annotation lang= "ar">دقیقۃ</annotation> کی جمع) کو پچاس سے زائد بار استعمال کیا۔</p>
			<p>اسی طرح دونوں نے اپنے افسانوں میں دوسری زبانوں کے الفاظ بھی استعمال کیے ہیں۔</p>
			<p>دونوں کے افسانوں کی بعض خواتین کرداروں کا تعلق عام دنیا سے نہیں محسوس ہوتا۔ وہ پیشے کے اعتبار سے طوائف ہیں۔ جسم بیچنا ان کا پیشہ ہے لیکن انھیں باہر کی دنیا کا کچھ علم نہیں۔ انھیں حلال اور حرام کا کچھ پتا نہیں۔ ان کے خیال میں ہر عورت وہی کچھ کرتی ہیں جو وہ کر رہی ہیں۔ ”سر کنڈوں کے پیچھے“ کی نواب کے خیال میں جو مرد اس کے پاس آتے ہیں ان کو خوش کرنا ہی اس کی زندگی کا مقصد ہے۔ اسے کبھی احساس نہیں ہوا کہ وہ گناہ کی زندگی بسر کر رہی ہے۔</p>
			<p>یہی حال احسان عبد القدوس کے افسانے <annotation lang= "ar">”فیلسوف“</annotation> (فلسفی) کی مرکزی کردار کا ہے۔ وہ جب اپنی عزت پہلی بار گنواتی ہے تو اسے بالکل بھی احساس نہیں ہوتا کہ اس نے کوئی قابل قدر چیز کھوئی ہے۔ وہ حیرانی کا اظہار کرتی ہے جب اسے بتایا جاتا ہے کہ وہ اپنی سب سے قیمتی چیز کھو بیٹھی ہے۔</p>
			<p>دونوںنے بعض اوقات اپنے افسانوں میں ایسی دنیا تخلیق کی ہے جو خیالی ہے اور جس کا حقیقت سے کوئی تعلق نہیں ہے۔ مثلاً احسان کے قصے <annotation lang= "ar">”عذراء ھولندا“</annotation> (ہالینڈ کی دوشیزہ) میں مرد و عورت ہوٹل کے ایک کمرے میں ایک بستر پر کئی راتیں گذارتے ہیں، بوس وکنار کرتے ہیں لیکن دونوں ایک دوسرے کے لیے شجر ممنوع بنے رہتے ہیں۔ یہ بات افسانے میں تو ممکن ہے حقیقت سے اس کا دور کا بھی تعلق نہیں ہوسکتا۔</p>
			<p>اسی طرح کا افسانہ منٹو کا ”خوشیا“ ہے جس میں طوائف ’کانتا‘ خوشیا کو جو پیشے کے اعتبار سے ایک دلال ہے، ایک مرد کے طور پر شمار نہیں کرتی اور اس کے سامنے برہنہ آجاتی ہے۔ اور خوشیا خاموشی سے واپس چلا جاتا ہے۔ اس قصے کا بھی حقیقت سے دور کا واسطہ نہیں ہے۔ اس افسانے کے بارے میں منٹو نے اپنے حریف اپندر ناتھ اشک سے رائے لی تو اس کا جواب تھا کہ افسانہ اچھا تو ہے لیکن حقیقی نہیں۔ منٹو کے استفسار پر اشک نے اس سے کہا:</p>
			<blockquote>
				<p>حقیقی دنیا میں خوشیا واقعی دلال ہوتا، کانتا اس کے سامنے یوں برہنہ ہو جاتی تو وہ اسے وہیں دبوچ لیتا۔ تم نے جو کچھ لکھا وہ ایک پڑھا لکھا شاعر سوچ سکتا ہے، ان پڑھ دلال نہیں۔</p>
			</blockquote>
			<p>دونوں اس حوالے سے بھی ایک دوسرے کے مشابہ ہیں کہ دونوں کا فن عروج و زوال کا شکار رہا۔ چونکہ یہ دونوں اس بات کے عادی تھے کہ ایک ہی دن میں پورا افسانہ لکھیں، اس لیے بسا اوقات ان کے وہ افسانے بھی شائع ہوئے جو ناقدین کی نظر میںاس فن کی تمام شرائط کو پورا نہیں کرتے تھے۔ منٹو کا شراب کی خاطر ایک دن میں ایک یا دو افسانے لکھنا۔ اسی طرح احسان کا ایک ہی مجلس میں پورا افسانہ لکھنا۔ اس طرز عمل نے ان کے فنی معیارات متاثر کیے اور ان کی تخلیقات پر انگلیاںاٹھانے میں ناقدین کی مدد کی ہے۔ احسان کے بارے میں اس کے بیٹے محمد عبد القدوس کا کہنا ہے:</p>
			<blockquote>
				<p>احسان جمعے کے روز اخبار کے شمارے کا سارا مواد تیار کرلینے کے بعد افسانہ لکھنا شروع کرتا۔ اس کے پاس وقت بہت محدود ہوتا تھا، صرف جمعے کی شام، کیونکہ میگزین کو ہفتے کی صبح شائع ہونا ہوتا تھا۔ وہ رات سے صبح تک افسانہ لکھ لیتا جو کہ میگزین کے تین سے چار صفحات لے جاتا۔ پریس والے اس کے انتظار میں ہوتے۔ احسان جب کچھ لکھ لیتا تو وہ ساتھ ساتھ اسے کاتب کے حوالے کرتا جاتا۔</p>
			</blockquote>
			<p>اسی طرح اگرہم منٹوکے آخری دور کے افسانوںکے آخر میں لکھی ہوئی تاریخوں پر نظر ڈالیں تو پتا چلتا ہے کہ منٹو نے ایک دن میں ایک یا دو افسانے بھی لکھے۔ مثلاً منٹو کے افسانوی مجموعے بادشاہت کا خاتمہ میں گیارہ افسانے شامل ہیں اور یہ پورا مجموعہ چودہ دن میں لکھا گیا۔ اس کے مجموعے ٹھنڈا گوشتمیں شامل آخری چھے افسانے ایک ہفتے کے دوران میںلکھے گئے۔ اسی طرح اس کے مجموعے <annotation lang= "ar">یزید</annotation> کے پہلے آٹھ افسانے نو دن میں لکھے گئے۔</p>
			<p>اپندر ناتھ اشک نے بھی لکھا ہے کہ منٹو جب آل انڈیا ریڈیو میں ملازم تھا تو اس کی یہ عادت تھی کہ وہ ٹائپ رائٹر پر بیٹھے بیٹھے کرشن چندر سے پوچھتا: ”بولو بھئی، کس موضوع پر ڈراما لکھا جائے؟ موضوع سنتے ہی فوراً ٹائپ کرنا شروع کردیتا اور شام تک مسودہ کرشن کو دے دیتا۔“</p>
			<p>یہ اور اس طرح کے دوسرے مماثلتی پہلو اس بات کا واضح اور بین ثبوت ہیں کہ اگر حالات اور مسائل ایک طرح کے ہوں تو زبان اور علاقہ چاہے مختلف ہی کیوں نہ ہو، ان علاقوں کے ادیبوں اور لکھاریوں کے قلم سے نکلنے والا ادب ایک ہی طرح کا ہو سکتا ہے اور اس ادب کے موضوعات بھی ایک طرح کے ہوسکتے ہیں۔ اور یہی وہ نقطہ ہے جس کی بنا پر مختلف ملکوں، معاشروں اور تہذیبوں سے تعلق رکھنے والے ان دو ادیبوں کو اس مقالے کا موضوع بنایا گیاہے اور ان کے ادب میں مماثلتی پہلو تلاش کرنے کی جسارت کی گئی ہے۔</p>
		</section>
	</body>
</document>