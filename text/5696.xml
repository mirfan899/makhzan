<document>
	<meta>
		<title>خطوط بنام رئیس احمد جعفری: ۳۷</title>
		<author>
			<name>ابراہیم جلیس</name>
		</author>
		<original-publication-year>1966</original-publication-year>
		<publication>
			<name>Bunyad, Volume 9</name>
			<year>2018</year>
			<city>Lahore</city>
			<link>https://bunyad.lums.edu.pk/website/journal/vol/5f960116cb2ca/page</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>ابراہیم جلیس بی اے (علیگ)</p>
			<p>۲۲۷بی۔ پی آئی بی کالونی۔ کراچی۔</p>
			<p>منگل۔ ۵ جولائی ۱۹۶۶ء</p>
			<p>وقت۔ ۳۰: ۱ ساعت دوپہر</p>
			<p>برادرِ محترم رئیس احمد جعفری صاحب، السلام علیکم</p>
			<p>آج صبح ساڑھے گیارہ بجے بذریعہ ٹیلی فون میں نے تازہ ترین صورت حال سے آپ کو واقف کرا دیا ہے لیکن یہ خط لکھنے کے ضرورت اس لیے محسوس ہوئی کہ میں آپ کے بھیجے ہوئے اکسپریس ڈیلیوری خط کے سلسلے میں استفسار کرنے نیو ٹائون پوسٹ آفس گیا تھا لیکن بڑی چھان بین کے بعد پتا چلا کہ میرے نام کوئی ایسا خط نہیں ہے۔ پوسٹ ماسٹر کو بھی بڑی حیرت ہے کہ کل کا بھیجا ہوا خط آج تک کیوں نہیں ملا، جب کہ خط تو معمولی ڈاک سے بھی دوسرے دن مل جاتے ہیں۔ مجھے تو اندیشہ ہے کہ سومار نے کہیں ڈاک میں بھی کوئی گڑبڑ نہ کر رکھی ہو، ورنہ حیرت کی بات ہے کہ اکسپریس ڈیلیوری لیٹر ۴۸ گھنٹوں میں بھی نہ ملے۔ بہر حال کل شام کی صورت حال آپ کو ٹیلی فون پر مختصراً بتا چکا ہوں۔ تفصیل درج ذیل ہے۔</p>
			<p>کل پیر ۴ جولائی شام کے چھ بجے مسٹر سومار نئے اسٹاف کو مخاطب کرنے انجام کے دفتر گئے تھے اور انھوں نے نئے اسٹاف کے سامنے تقریر کرتے ہوئے کہا:</p>
			<blockquote>
				<p>میں ابراہیم جلیس کی شکل دیکھنے تک کا روادار نہ تھا لیکن انھوں نے رئیس احمد جعفری کی منت سماجت کر کے مجھ سے ملاقات کی اور میری خدمت میں یہ معافی نامہ پیش کیا۔</p>
			</blockquote>
			<p>یہ کہہ کر مسٹر سومار نے وہ ”مشروط مسودہ“ جو آپ کی تحریر اور میرے دستخط کا ہے، اسٹاف کے ہر آدمی کو دکھایا۔ اس سے پہلے وہ یہی ”مشروط مسودہ“ طالب علموں کے نمائندے اور خفیہ پولیس وغیرہ کو بھی دکھا چکے ہیں۔ اس کے بعد انھوں نے بقول خود اس ”معافی نامے“ کو اپنی جیب میں رکھتے ہوئے اور سلسلۂ تقریر جاری رکھتے ہوئے اعلان کیا کہ:</p>
			<blockquote>
				<p>لیکن میں نے اس معافی نامے کو بھی ذلت سے ٹھکرا دیا۔</p>
			</blockquote>
			<p>جعفری صاحب! کل شام کے اس واقعے کے بعد سے میں دنیا میں منہ دکھانے کے قابل نہیں رہا۔ اس واقعے کا مجھے ایسا صدمہ ہے کہ مجھے بخار چڑھ آیا ہے اور اب میں نے تہیہ کر لیا ہے کہ اس وقت تک گھر سے باہر نہیں نکلوں گا جب تک کہ آپ عوام کے سامنے صحیح واقعے کی وضاحت کر کے ثابت نہ کر دیں کہ میں نے سومار سے کوئی معافی نہیں مانگی البتہ یہ ”مشروط اظہارِ افسوس“ ضرور کیا تھا کہ اگر انجام کے ملازمین کے دوسرے سارے مطالبات مان لیے جائیں تو میرا یہ افسوس نامہ قابلِ استعمال ہو گا اور مسٹر سومار نے بھی یہی وعدہ کلام پاک کی موجودگی میں کیا تھا کہ یہ کاغذ اس وقت تک رئیس احمد جعفری صاحب کے پاس بطور امانت محفوظ رہے گا جب تک سارے مسئلے کا کوئی خوش گوار حل نہ نکل آئے۔</p>
			<p>اب ایک اور نہایت افسوس ناک بات مسٹر سومار نے آپ کے کردار کے بارے میں مشہور کر رکھی ہے۔ ہم نے اپنے ایک مشترکہ دوست کو ساری تفصیلات سے آگاہ کر کے سومار صاحب کے پاس بھیجا کہ جلیس کا وہ مسودہ ایک ”مشروط مسودہ“ تھا اور کلام پاک کی موجودگی میں ایک ”امانت“ تھی جس میں خیانت نہیں کرنی چاہیے تھی۔ اس کے جواب میں مسٹر سومار نے ہمارے مشترکہ دوست سے کہا:</p>
			<blockquote>
				<p>امانت میں خیانت کی ہو گی رئیس احمد جعفری نے۔ میں نے تو رئیس احمد جعفری کو اس کاغذ کی قیمت دو ہزار روپے اور لاہور سے پنڈی آنے جانے کا کرایہ ادا کر دیا ہے۔ اس کے علاوہ انھیں انجام کی ایڈیٹر شپ کی بھی پیش کش کی ہے۔</p>
			</blockquote>
			<p>سومار کے اس جواب سے آپ کے کردار کے بارے میں یہاں کے صحافیوں اور تعلیم یافتہ لوگوں میں بڑے غم و غصے کی لہر دوڑ گئی ہے لیکن میں نے سب کو یقین دلایا ہے کہ جعفری صاحب نے انجام کی ایڈیٹر شپ ٹھکرا دی ہے۔ وہ تو اپنے خرچ پر لاہور سے پنڈی آئے تھے۔ وہ ایک صاحبِ کردار ادیب ہیں، وہ ایسا کبھی نہیں کر سکتے لیکن بھلا کس کس کی زبان روکی جائے۔</p>
			<p>میں بھی آخر انسان ہوں۔ کبھی کبھی میں خود بھی بدگمانی میں مبتلا ہو جاتا ہوں اور بدگمانی کی وجوہ معقول بھی ہیں کہ آپ نے میری امانت سومار کے حوالے کیوں کی اور ۴۸ گھنٹے پیشتر لکھا ہوا اکسپریس ڈیلیوری خط مجھے آج دوپہر ایک بجے تک بھی کیوں نہیں ملا؟</p>
			<p>اب آپ سے خدا اور رسولؐ کے نام پر بڑی عاجزی سے آپ سے درخواست کرتا ہوں کہ اب پبلک کے سامنے آپ میری پوزیشن صاف کریں۔ جو سچ بات ہے وہ اخبارات کے ذریعے عوام کو بتا دیجیے۔ انھیں یہ بتا دیجیے کہ میں نے کوئی معافی نہیں مانگی۔ میں سومار سے ملنے از خود نہیں گیا تھا۔ سومار نے میرا افسوس نامہ کیسے دھوکے سے آپ سے حاصل کیا۔</p>
			<p>جعفری صاحب! میں بہت غریب آدمی ہوں۔ میں نے بڑی محنت اور جدوجہد کے بعد اپنا نام اور مقام اس معاشرے میں پیدا کیا لیکن آپ کی ذرا سی لغزش کے باعث میری خودی، خود داری، ایمان داری، سچائی، غرض کہ سب کا بیڑا غرق ہو گیا۔ اب صرف آپ ہی میری عزت و ساکھ کو دوبارہ واپس لاسکتے ہیں۔ میں تو صرف آپ سے سچائی کی حمایت میں بیان دینے کی درخواست کر رہا ہوں۔ براہِ کرم جتنا جلد ممکن ہو سکے سارے واقعات کا ایک اخباری بیان مجھے بذریعہ پوسٹ کراچی فوراً بھجوا دیجیے اور لاہور کے اخبارات کے لیے مسٹر شمیم احمد کے حوالے کر دیجیے۔ آپ کا زندگی بھر ممنونِ احسان رہوں گا۔</p>
			<p>آپ کا ابراہیم جلیس</p>
			<p>۵ جولائی ۱۹۶۶ء</p>
		</section>
	</body>
</document>