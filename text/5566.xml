<document>
	<meta>
		<title>پاکستان میں اردو تھیئٹرکے فروغ کے لیے ”الحمرا آرٹس کونسل“ کا کردار: تاریخ، رجحان اور امکانات</title>
		<author>
			<name>محمد سلمان بھٹی</name>
		</author>
		<publication>
			<name>Bunyad, Volume 6</name>
			<year>2015</year>
			<city>Lahore</city>
			<link>https://gcll.lums.edu.pk/research-publications/bunyad-v-06-2015</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>آرٹس کونسل کے ما تحت لاہور میں دو ادارے فعال ہیں۔ پہلا ادارہ الحمرا آرٹس کونسل اور دوسرا کلچرل کمپلیکس قذافی سٹیڈیم فیروز پور روڈ ہے۔ اس کے علاوہ اوکاڑہ آرٹس کونسل بھی الحمرا آرٹس کونسل ہی کی زیر نگرانی کام کرتی ہے۔</p>
			<blockquote>
				<p>الحمرا ہماری تہذیب و ثقافت کا گہوارہ ہے۔ ۱۰ دسمبر ۱۹۴۹ء کو وجود پذیر ہونے کے بعد اس نے کئی ادوار دیکھے۔ ۷۰ء کی دہائی میںیہ ادارہ حکومت کی جامع ثقافتی پالیسی کے تحت حکومتِ پنجاب کی تحویل میں آیا اور ۱۹۸۳ء میں پنجاب آرٹس کونسل کی شاخ بنا۔ </p>
			</blockquote>
			<p>آج مال روڈ پر جہاںالحمرا کی عمارت واقع ہے وہاں تقسیم کے وقت ایک پُرانی کوٹھی تھی جو ۱۹۴۷ء سے کئی سال قبل تعمیر کی گئی۔ یہاں ناچ گھر بھی تھا جہاںتقسیم تک ایک مسلمان عورت ناچ کی تربیت دیتی رہی۔ تقسیم کے بعد اسے ایک ٹرسٹ کی ملکیت بنا دیا گیااور یہاں ایک ادبی سوسائٹی کی بنیاد رکھی گئی جس میںآغا بشیر، ملکۂ ترنم نور جہاں، ملکۂ موسیقی روشن آرا بیگم، جسٹس ایس اے رحمان، امتیاز علی تاج اور خلیل صحافی شامل تھے۔ دسمبر ۱۹۴۹ء میں یہ عمارت پاکستان آرٹس کونسل کی ملکیت بنی اوریہاںکچھ ثقافتی پروگراموںکے علاوہ نامور مصوروں کے فن پاروں کی نمائش بھی کی جانے لگی۔ اس عمارت میں ایک ہال نما کمرا تھا جسے اومنی بس کا ڈبہ کہا جاتا تھا۔ تقریباً ۱۰۰ نشستوںکا یہ ہال نما کمرا ہی الحمرا تھا۔ دسمبر ۱۹۴۹ء میںپاکستان آرٹس کونسل (الحمرا) کے پہلے چیئرمین جسٹس اے ایس رحمان، سیکریٹری امتیاز علی تاج اور آفس سیکریٹری خلیل صحافی بنے۔ باقاعدہ آرٹس کونسل کی حیثیت تسلیم ہو جانے کے بعداس ادارے کے لیے حکومت کی جانب سے واجبی سی رقم بھی مختص کر دی گئی تاکہ فنونِ لطیفہ وادائیہ کے لیے عملی خدمات انجام دی جاسکیں۔ ۱۹۴۷ء سے ۱۹۵۶ء تک الحمرا میںموسیقی اور مصوری سے متعلق تو کئی پروگرام اور نمائشیں منعقد کروائی گئیںلیکن تھیئٹر نہیںکیا گیا۔ ۱۹۵۶ء میںسید امتیاز علی تاج نے پاکستان آرٹس کونسل کی گورننگ باڈی کی تشکیل کا معاملہ اٹھایا۔ اس کے لیے مختلف فنون سے تعلق رکھنے والے ایسے افراد درکار تھے جومتعلقہ فن سے خصوصی واقفیت اور لگائو کے ساتھ ساتھ عملی تجربہ بھی رکھتے ہوں۔ بالآخر گورننگ باڈی کی باقاعدہ منظوری دے دی گئی جس کے ممبران کی تعداد ۱۲ تھی۔ ان میں سے پانچ افراد حکومتی نمائندے جب کہ چار افراد مختلف فنون یعنی ڈراما، مصوری، ناچ اور موسیقی کے شعبوں کے نمائندے تھے۔ ان کے علاوہ دو افراد سیکریٹری خود سے نامزد کرنے کابھی مجاز تھا۔ اس تمام کارروائی کے بعد ۱۹۵۶ء کے اواخر میں یہاں اُردو تھیئٹر کی تحریک نے جنم لیا۔ تحقیق کے بعد اس سلسلے میں دو آرا نہیں ہو سکتیںکہ ۱۹۵۶ء تک الحمرا میں اُردو یا انگریزی کسی بھی زبان کے تھیئٹر کی کوئی عملی سرگرمی وقوع پذیر نہیں ہوئی۔ اُس وقت الحمرا ہال انتہائی مخدوش حالت میں تھا لیکن کسی طرح نشستوں کی تعدادکو ۱۲۰ تک کر دیا گیا۔ اوریہاں سب سے پہلے سیدامتیاز علی تاج کے ترجمہ شدہ دو کھیل ـ ”میرا قاتل“ اور ”باکس اینڈ کوکس‘ ‘ پیش کیے گئے۔ بقول صفدر میر:</p>
			<blockquote>
				<p>جسٹس رحمان نے مجھے کہاکہ آرٹس کونسل میںکوئی کھیل کرو۔ میں نے امتیاز علی تاج کا ترجمہ شدہ کھیل ”میرا قاتل“ پیش کیا۔ اس وقت الحمرا ہال کی حالت بہت خراب تھی اور یہ تھیئٹر کے لیے بالکل موزوں نہ تھا۔ نہ تو یہاں <annotation lang="en">flies</annotation>تھیں، نہ <annotation lang="en">flats</annotation> اور نہ ہی روشنی کا کوئی مناسب انتظام۔ میں نے بڑی محنت سے اس ہال کو تھیئٹر کے لیے تیار کیا۔ کھیل ”میرا قاتل“ الحمرا میں پیش کیا جانے والا پہلا اُردوکھیل تھا۔</p>
			</blockquote>
			<p>صفدر میر کی تائید میں نعیم طاہر کا بیان بھی ذیل میں درج ہے:</p>
			<blockquote>
				<p>تاج صاحب آرٹس کونسل میں یک بابی کھیل ”باکس اینڈکوکس“ اور ”میرا قاتل“ پیش کرنا چاہتے تھے۔ یہ دونوں کھیل ۱۹۵۷ء فروری میں ہوئے۔ ”میرا قاتل“ صفدر میرصاحب نے ڈائریکٹ کیا اور ”کوکس اینڈ باکس“ تاج صاحب نے۔</p>
			</blockquote>
			<p>ان دونوںحوالوںکی روشنی میں ہم کہہ سکتے ہیں کہ الحمرا میں پیش کیا جانے والا پہلا اُردوکھیل ”میرا قاتل“ جب کہ دوسرااُردو کھیل ”باکس اینڈ کوکس“ تھا۔ دونوں کھیلوں کا ترجمہ امتیاز علی تاج نے کیا۔ ”میراقاتل“ کی ہدایات صفدر میر نے اور ”باکس اینڈ کوکس“ کی ہدایات امتیاز علی تاج نے دیں۔ یہ دونوں کھیل فروری ۱۹۵۷ء میں پیش کیے گئے۔ ان کھیلوں میں سکندر شاہین، خورشید شاہد اور یاسمین امتیاز نے اداکاری کے جوہر دکھائے۔ صفدر میرنے الحمرا ہال کے لیے پراسینم آرچ تیار کروائی اور الحمرا میں یہ پہلے دو کھیل عام لائٹوں کے ساتھ پیش کیے گئے۔ ان لائٹوں کے متعلق بھی بتاتا چلوں کہ اُس وقت یہ لائٹیں گھی کے گول ڈبوں کو کاٹ کر بنائی جاتیں، تاثرات تبدیل کرنے کے لیے روشنیوں کے آگے رنگ دار فلٹر پیپر لگا ئے جاتے جو گول ڈبوں کے سامنے باآسانی چپک جاتے۔ ان لائٹوں کے لیے کسی <annotation lang="en">dimmer</annotation> کااستعمال نہیںکیا جاتاتھابس لائٹ کے لیے <annotation lang="en">on</annotation> یا <annotation lang="en">off</annotation>کے سوئچ تھے جنہیں پورچ کی جانب لکڑی کے ایک ایسے چھوٹے کمرے سے کنٹرول کیا جاتاجس میں بمشکل دو آدمی بیٹھتے تھے، ایک الیکٹریشن اور دوسرا ساؤنڈ آپریٹر۔ اسٹیج کے ایک سرے سے دوسرے سرے پر جانے کے لیے پسِ سٹیج کوئی جگہ نہ تھی اس مقصد کے لیے تہ خانے کا استعمال کیا جاتا۔ سٹیج کے پردے کو ہاتھ سے گھمانے والی چرخی سے کھولا اور بند کیا جاتااوراس کے علاوہ ایک گرین روم بھی تھا جوا سٹیج کی بائیں جانب تھا۔</p>
			<p>ان دو کھیلوں کے بعدالحمرا میں اُردوتھیئٹر کی باقاعدہ سرگرمیوں کا آغاز ہوا۔ کمال احمد رضوی نے کئی انگریزی کھیلوں کا اُردوترجمہ کیا اور ان کی ہدایت کاری کے فرائض بھی انجام دیے۔ علی احمد نے بھی کئی طبع زاد اور ترجمہ شدہ کھیل پیش کیے۔ انھوںنے الحمرا میںبچوں کے اُردوتھیئٹرکے لیے بھی کوششیں کیں۔ علی احمد بمبئی کے انڈین پیپلز تھیئٹرایسوسی ایشن سے وابستہ رہے اور تھیئٹر کی کرافٹ کا وسیع عملی تجربہ بھی رکھتے تھے۔ اسی لیے ان کے کھیلوںکے موضوعات اور پیشکش کے اندازمیں جدّت کے ساتھ ساتھ تکنیکی مہارت بھی تھی۔ صفدر میر، علی احمد کو خراجِ تحسین پیش کرتے ہوئے <annotation lang="en">Pakistan Times</annotation> کے ایک کلچرل نوٹ <annotation lang="en">”Ali Ahmed's AVANT GARDE Theatre“</annotation> میں لکھتے ہیں:</p>
			<annotation lang="en">
				<blockquote>
					<p>In a way, Ali Ahmed is all the time trying out this technique. In his work of adaptation from European plays, he is not merely a translator, like most other theatre workers who are content with changing the names of characters and places to fit European plays to our own surrounding.</p>
				</blockquote>
			</annotation>
			<p>علی احمد نے کچھ ایسے شوقیہ فنکاروں کوجو لاہور کیرج ڈیپارٹمنٹ میںکام کرتے تھے اورجن کے پاس تھیئٹرسیٹ لگانے کا عملی تجربہ بھی تھا، اپنے گروپ میں شامل کر کے کھیل ”سحر ہونے تک“ جو <annotation lang="en">”Waiting for Godot“</annotation> سے ماخوذ تھا، الحمرا میں پیش کیا۔ یہ غالباً تقسیم کے بعد پہلا ایسا ترجمہ شدہ کھیل تھا جو اس سے قبل پیش کیے گئے ترجمہ شدہ ڈرائنگ روم کامیڈی اسٹیج کھیلوں سے یکسر مختلف تھا۔ اس کے بعد ہمارے ہاں بالغ خیال تھیئٹر بھی پروان چڑھنا شروع ہوا۔ لیکن اس کھیل کے پیش ہونے کے بعد کچھ ناگزیر وجوہات کی بنا پر علی احمد لا ہور سے کراچی ہجرت کر گئے۔</p>
			<p>جب پاکستان میں پہلا مارشل لا نافذ ہوا تو الحمرا انتظامیہ کو ہدایات ملیںکہ ایسے کھیل ہرگزپیش نہ کیے جائیں جو مارشل لا انتظامیہ کے منشور کے خلاف ہوں۔ لیکن اس کے باوجود کئی ہدایت کاروں اورفنکار وں نے کھیلوں کوطنز و مزاح کے ساتھ علامتی پیرائے میں پیش کیا۔ مارشل لا کے آغازکے کچھ عرصے بعد رائٹر گلڈ کی بھی بنیاد رکھی گئی۔ مارشل لا نے سول بیورو کریسی کو متحرک کیا، ثقافتی سرگرمیوں نے زور پکڑا، آرٹس کونسل کی تنظیمِ نو ہوئی، امتیاز علی تاج صاحب الحمرا سے رخصت ہوئے اور الحمرا آرٹس کونسل کے چیئرمین کا عہدہ فیض احمد فیض نے سنبھال لیا۔ الحمرا کے اوراقِ پریشاںکی شیرازہ بندی کے دوران مجھے یہ رائے قائم کرنے میں قطعی دشواری نہیں ہوئی کہ الحمرا میں فنونِ ادائیہ کے لیے کسی حد تک آزادانہ اور معیاری کام فیض احمد فیض کے قیام کے دوران ہی ہوا۔ اپنی اس بات کی تائید کے لیے میں یہاںنعیم طاہر کا بیان نقل کرنا ضروری سمجھتا ہوں:</p>
			<blockquote>
				<p>کھیل کی سلیکشن توہماری ہوتی تھی اور فیض صاحب بس یہی کہتے تھے ”ہاں بھئی کرو“ ۔ جہاں تک مجھے یاد پڑتا ہے، انھوں نے کبھی اسکرپٹ بھی نہیں دیکھا۔ وہ کہتے تھے۔ ”ـٹھیک ہے کرو“ ہم تک تو اُن کا اکائو نٹنٹ عطا ہی پہنچتا تھا۔ فیض صاحب کب آئے، کب گئے ہمیں کچھ علم نہیں ہو تا تھا۔ نہ کبھی انھوں نے پلٹ کر دیکھا، صرف عطا ہی ہمارے سامنے آتا تھا۔ وہی دستخط کرواتا تھا، وہی <annotation lang="en">sanction</annotation>کرواتا تھا، اور وہی خرچ کرتا تھا۔</p>
			</blockquote>
			<p>فیض صاحب کے دور میںاُردو تھیئٹرکوکسی حد تک آزادیِ رائے کا بہترین ذریعہ سمجھ کر کام لیاگیا۔ اس آزادی ہی کا نتیجہ تھا کہ کچھ فنکاروں کے ذاتی تھیئٹر گروپس بھی آرٹس کونسل میںمتحرک ہوئے۔ ان تھیئٹر گروپوں نے زیادہ کھیل تو پیش نہیں کیے لیکن جو کھیل پیش کیے، وہ موضوعات اور تکنیک کے اعتبار سے کسی نہ کسی حد تک معیاری سمجھے جا سکتے ہیں۔ ان تھیئٹر گروپس میں لٹل تھیئٹر گروپ، آکاش تھیئٹر، ینگ لائینز کلچرل سوسائٹی، پاکستان آرٹس سرکل اورتھیئٹر گلڈ شامل ہیں۔ ان گروپس میں کام کرنے والوں نے الحمرا کو ایسا اداراہ بنا دیا جہاں اس فن ادائیہ سے تعلق رکھنے والے تمام تخلیقی جوہر یکجا ہو گئے۔ ان دنوں الحمرا نے نیشنل تھیئٹر اکیڈمی کے فرائض انجام دیے جس کا سہرا صفدر میر، امتیاز علی تاج، علی احمد اور فیض احمد فیض کو جاتا ہے۔ تقسیم کے وقت الحمرا کی جو عمارت ہمارے حصے میں آئی وہ انتہائی مخدوش تھی۔ فیض صاحب کے دور ہی میں الحمرا کی نئی عمارت کی تعمیر کا معاملہ بھی زیر غور آیا۔ اس سلسلے میں ایک اطالوی ماہر تعمیرات سے الحمرا کا ماڈل تیار کروایا گیالیکن اسے عملی شکل نہ دی جا سکی اورفیض صاحب کی الحمرا سے رُخصت کے بعد تھیئٹر کی عمارت کا معاملہ بھی کھٹائی میں جاپڑا۔</p>
			<p>رفتہ رفتہ الحمرا ایک ایسا مرکز بن گیا جہاں گورنمنٹ کالج لاہور، دیال سنگھ کالج، کنیئرڈ کالج برائے خواتین، پاکستان میڈیکل کوریونٹ اور ریڈیو پاکستان لاہور کے کہنہ مشق اداکار، مترجم، ڈراما نگار اور ہدایت کار اکٹھے ہوگئے۔ ان میں صفدر میر، رفیع پیر، امتیاز علی تاج، علی احمد، نعیم طاہر، کمال احمد رضوی، سلمان پیرزادہ، پروفیسر کلیم الدین، فاروق ضمیر غوری، اظہار کاظمی، انور سجاد، خورشید شاہد، محسن رضوی، نذیر ضیغم، انور سجاد، خالد سعید بٹ، صوفی وقار، سکندر شاہین، شعیب ہاشمی، بختیار احمد، مسعود اختر، نذیر حسینی، محسن شیرازی، میرزا ادیب، خورشید شاہد، سمیہ ناز، ثمعیہ ممتاز اوریاسمین امتیازقابل ذکر ہیں۔ ۱۹۷۰ء تک ان فنکاروں میں سے کئی فنکاروں نے انتہائی کم اورکچھ نے بلا معاوضہ اُردوتھیئٹر کے لیے خدمات انجام دیں۔ الحمرا نے لاہور کے علاوہ دیگر شہروں میں بھی اُردو تھیئٹر پیش کرنے کے لیے کچھ گروپس تشکیل دیے۔ ان شہروںمیں سرگودھا، بہاولنگر، ساہیوال، ملتان، فیصل آباد (لائل پور) اورمنگلاشامل ہیں۔ شوقین حضرات کی لگن اور شوق نے معاوضے کی حیثیت ثانوی بنا دی۔ لیکن دوسری جانب اختیارات کی جنگ اور ادارے میں انتظامی اکھاڑ پچھاڑ نے الحمرا میں اُردوتھیئٹر کے لیے کی جانے والی کوششوں کوبھی بہت زک پہنچائی۔ یہ بات قابل ذکر ہے کہ الحمرا میں اردو تھیئٹر کی ابتداء سے ۶۰ء تک تراجم ہی پر زور صرف کیاگیا۔ ۶۰ ء کے بعد طبع زاد کھیلوں پر بھی توجہ صرف کی جانے لگی جو ایک خوش آئندعمل تھا۔ ۶۰ء تک امتیاز علی تاج، کمال احمد رضوی، نعیم طاہر، سکندر شاہین، انور سجاد اوردیگرفنکاروںنے الحمرا میں تھیئٹر کے لیے جتنے کھیل پیش کیے وہ زیادہ تر تراجم ہی تھے۔ علی احمدواحد ایسے ڈراما نگار تھے جن کے کئی کھیل طبع زاد تھے۔ ۶۰ء کے بعدطبع زادکھیل تحریر کرنے والے بھی میدان میں اُترے جن میںخواجہ معین الدین، بانو قدسیہ، سلیم چشتی، عتیق اللہ شیخ، عزیز اثری، سرمد صہبائی اورجمیل بسمل قابلِ ذکر ہیں۔</p>
			<p>الحمرا میں۱۹۶۰ء سے۱۹۷۵ء تک ہرسال تقریباً ۱۰ سے ۱۵ کھیل پیش کیے گئے۔ ان کھیلوںکی پروڈیوسر آرٹس کونسل خود تھی۔ دوسرے پیش کاروںکو کھیل اسی صورت پیش کرنے کی اجازت دی جاتی جب کھیل کے معیاری ہونے کی ضمانت مہیا ہو جاتی۔ سکرپٹ کی منظوری کا طریق کار یہ تھا کہ پہلے آرٹس کونسل میں سکرپٹ جمع کروایا جاتا۔ پھرسکروٹنی کمیٹی اس سکرپٹ کا مطالعہ کر کے اپنے خیالات کا اظہار کرتی۔ اگر کھیل معیاری ہو تا تو اسے پیش کرنے کی اجازت دے دی جاتی جب کہ دوسری صورت میں کھیل پیش کرنے کی اجازت نہ ملتی۔ آرٹس کونسل اگر خودکھیل پیش کرتی تو اس کے لیے ہدایت کار اور اداکاروں کا انتخاب بھی آرٹس کونسل کی انتظامیہ خود ہی کرتی اور اگر پیش کار آرٹس کونسل کا نہ ہوتا تو پہلے اسے موزوں ہدایت کارکے انتخاب کے لیے کہا جاتا، پھرفنکاروںکا چنائوہوتااوراس کے بعد ریہرسل کا مرحلہ آتا۔ پہلے ہفتے اداکار صرف پڑھائی کرتے، مکالموںکے اُتار چڑھائو سے واقف ہوتے، اپنے کردار کی نفسیات کا مطالعہ کرتے پھر حرکات و سکنات پر توجہ دی جاتی۔ یوںتقریباً ۲۰ سے ۲۵روزمیں کھیل پیش کیے جانے کے لیے تیار ہوجاتا۔</p>
			<p>ان دنوں کھیل کا ٹکٹ ایک روپیہ تھا۔ آرٹس کونسل کی انتظامیہ کبھی کبھار اپنے مہمانوں کو ٹکٹ خرید کربھی کھیل دکھاتی۔ اگر کھیل فائدے میں رہتا توکھیل پر اُٹھنے والے اخراجات نکال کر باقی رقم ہدایت کار، ڈراما نگار، اداکاروں اور معاونین میں تقسیم کر دی جاتی اور اگر کھیل خسارے میں جاتاتووہ آرٹس کونسل برداشت کرتی۔ اس دور میںالحمرا کوتھیئٹرکے لیے قلیل رقم صوبائی محکمۂ تعلیم کی مد سے دی جاتی تھی۔ کھیل کے آخر ی روز کبھی کبھار آرٹس کونسل یا نجی پیش کار تمام افراد کے لیے ظہرانے یا عشائیے کا اہتمام کرتے۔ اس کے علاوہ ان کھیلوں پراخبارات میں تبصرے بھی شائع ہوتے۔ نعیم طاہرکہتے ہیں:</p>
			<blockquote>
				<p>اس دور میں جن لوگوں نے ڈرامے کی تحریک کو بڑھایا ہے ان میں جسٹس رحمان، راجہ غضنفر علی اور تاج صاحب کا بڑا ہا تھ ہے۔ وہ اس طرح سے کہ جب بھی ڈراما کیا جاتاتھا یہ لوگ شہر کی <annotation lang="en">elite class</annotation>میں لوبی کرتے۔ ان کو مدعو کرتے تھے یا ان کی ٹکٹیں خریدتے تھے، پھر لاکر ڈراما دکھاتے تھے، ان سے تعریف کرواتے تھے ایکٹرز کے پاس بیک سٹیج لے کر جاتے تھے تاکہ ان کا حوصلہ بڑھے۔ اور اخباروں میں تبصرے بھی لکھواتے تھے۔</p>
			</blockquote>
			<p>الحمرا کے پہلے دور میںجو ترجمہ شدہ، ماخوذ یا طبع زاد کھیل پیش کیے گئے ان میں سے کچھ علامتی، کچھ تجرباتی، کئی ڈرائنگ روم طربیہ اور کچھ المیہ تھے۔ ان کھیلوں نے نہ صرف لاہور بلکہ پاکستان بھر میںاُردو تھیئٹرکے فروغ کے لیے راہ ہموارکرنے میں مدد دی۔ لیکن الحمرا میں انتظامی جنگ اور کسی حد تک اعلیٰ انتظامیہ کے متنازعہ فیصلوں نے اُردو تھیئٹر کوبہت زک پہنچائی۔ نعیم طاہر کو <annotation lang="en">Rockefeller Foundation of the University of California</annotation> سے سکالرشپ ملااورنعیم طاہر امریکا چلے گئے۔ کچھ عرصہ شعیب ہاشمی بھی الحمرا کے منتظم رہے لیکن انتظامی باریکیوں اور معاملات سے ناواقفیت اور تدریس سے لگائوکے سبب شعیب ہاشمی جلدہی یہاں سے رخصت ہو گئے۔ امریکا سے واپسی پر نعیم طاہرکو الحمرا کے ڈائریکٹر کے فرائض سونپ دیئے گئے جس سے کئی تجربہ کار حضرات بہت خفاہوئے۔ نعیم طاہرکے مقابلے میں اسی عہدے کے لیے زیڈ اے بخاری، اے ڈی اظہر اور صفدر میر بھی امیدوار تھے۔ اس معاملے کے بعدصفدر میر اورنعیم طاہر کے درمیان ایک ایسی وسیع خلیج حائل ہو گئی جوکبھی ختم نہ ہو سکی۔</p>
			<p>۱۹۶۰ء تک الحمرا آرٹس کونسل اور گورنمنٹ کالج لاہورمیں جو اُردوتھیئٹر کیا گیا اس میں ڈرامے کے ادبی پہلوئوں پر زیادہ اور تھیئٹر کی فنی و تکنیکی ترقی پر کم زور صرف ہوا۔ اُس وقت اُردوتھیئٹرمیں جدت اور تبدیلی وقت کاتقاضاتھا۔ اس صورتِ حال کے پیشِ نظرنعیم طاہر الحمرا میں تن دہی سے اُردو تھیئٹرکے لیے فعال ہوئے۔ انھوں نے اپنے ایک دوست ڈاکٹر نیاز سے رجوع کیاجو انجینئرنگ یونی ورسٹی کے شعبۂ کیمیکل ٹیکنالوجی سے منسلک تھے۔ ڈاکٹر نیاز انجینئرنگ یونی ورسٹی میں کبھی کبھار تھیئٹر بھی کرواتے اورمکالموں کو سائونڈ ایفکٹ (تاثرات) کے ساتھ ریکارڈ کر کے اسٹیج پر اداکاروں کے ذریعے پیش کرتے۔ نعیم طاہر نے ڈاکٹر نیازسے الحمرا کا پہلا <annotation lang="en">dimmer</annotation> تیارکروایااوریہاں کے دو افراد ریاض اور مشتاق کو اس کے استعمال کی تربیت دی۔ اس <annotation lang="en">dimmer</annotation> کاپہلااستعمال کھیل ”مجرم کون“ میں کیا گیا۔ نعیم طاہر نے ۱۹۶۴ء میںالحمرا میںتھیئٹر ورکشاپ بھی شروع کروائی۔ اس کے لیے باقاعدہ کورس ترتیب دیا گیا۔ <annotation lang="en">voice and speech</annotation> کے لیے حمیدوائیں <annotation lang="en">stage management</annotation> کے لیے نذیر ضیغم اور <annotation lang="en">direction and acting</annotation> کے لیے نعیم طاہرخود تربیت دینے پر مامور ہوئے۔ کورس کی مدتِ تکمیل تین ماہ تھی جب کہ اس کورس کو مکمل کروانے کے بعد <annotation lang="en">advance</annotation> کورس کا منصوبہ بھی زیرِ غورتھا۔ یہ کورس ایک سال کے عرصے میں مکمل کیا جانا تھا لیکن تین ماہ کی ایک ورکشاپ کے بعد ہی یہ سلسلہ ختم ہو گیا۔ نئے کورس کے اجرا کے لیے وقت، پیسہ، تجربہ کار افرادی قوت اور حکومتی توجہ درکار تھی جب کہ ہمارے تھیئٹر کوان تمام سہولتوں میں سے صرف افرادی قوت ہی میسر آسکی اور ستم ظریفی یہ کہ اس قوت کی ترجیحات بھی رفتہ رفتہ تبدیل ہو رہی تھیں۔ بیرونِ ممالک ثقافتی دوروں کی وجہ سے نعیم طاہرتھیئٹر کے ان منصوبوں کو بھی پایۂ تکمیل تک نہ پہنچا سکے جو انھوںنے خود شروع کیے۔ شعیب ہاشمی گورنمنٹ کالج لاہور میں تدریس کے شعبے سے وابستہ ہوگئے اوراُردوتھیئٹر کو مستقل بنیادوں پروقت نہ دے سکے۔ محکمۂ تعلیم کے پاس تھیئٹر کے لیے اتنے فنڈز ہی نہیںتھے کہ وہ الحمرا کے مستقل ارکان کے علاوہ تھیئٹرکے کسی اور ماہرکی خدمات اجرتاً حاصل کرتا۔ یہی وجہ تھی کہ تربیت دینے کے لیے تجربہ کار اساتذہ نہ مل سکے اور ایک کورس کی تکمیل کے بعددوسری ورکشاپ کلاس کا اجرا نہ ہو سکا۔ تاہم اس ورکشاپ کا ایک فائدہ ضرور ہوا کہ ہمارے اُردو تھیئٹر کو سجاد حیدر، افتخار حیدر، شوکت زین العابدین اور اقبال آفندی جیسے باصلاحیت افراد میسر آئے۔</p>
			<p>۱۹۷۰ء کے خاتمے تک الحمرانے دو طرح کے ہدایت کار متعارف کروائے۔ ایک وہ جو یورپ کے ڈرامائی نظریات سے بخوبی آگاہ تھے اورالحمرا میں اجرتاً یا شوقیہ اُردو تھیئٹرکرتے رہے۔ ۱۹۷۰ء تک ان میں سے کچھ وفات پاگئے، کچھ تھیئٹر سے مستقل طور پرعلاحدہ ہو گئے، کچھ ثقافتی اداروں کے بڑے انتظامی عہدوں پر فائز ہونے کے بعد تھیئٹر سے عملی طور پرکنارہ کش ہو گئے اور کچھ ٹی وی کے شعبے سے وابستہ ہو گئے۔ دوسری قسم کے ہدایت کار وہ تھے جو ڈرامے اور تھیئٹرکا تنقیدی شعور تو رکھتے تھے لیکن جدید عملی تھیئٹر سے ناواقف تھے۔ انھوں نے تقسیم سے قبل اورتقسیم کے بعد روایتی ونیم روایتی اُردو تھیئٹرہی کیا۔ اُس وقت تھیئٹر کو جدت سے ہمکنار کرنے کے لیے اداکاروں نے اہم خدمات انجام دیں کیونکہ کچھ کہنہ مشق مترجمین، ڈراما نگار یا ہدایت کار منجھے ہوئے اداکار بھی تھے یہی وجہ تھی کہ روایتی ہدایت کاروں کو بھی زیادہ دقت پیش نہ آئی۔ اس ضمن میں ڈاکٹرانور سجاد ایک واقعہ بیان کرتے ہوئے کہتے ہیں:</p>
			<blockquote>
				<p>مجھے یاد ہے کہ میںکھیلـ ’ـــ ’کوڑھی“ کی ریہرسل پر تاخیر سے پہنچا۔ جب ہال میں پہنچا توعشرت صاحب سے پوچھا: سر کہاں سے انٹری دوں؟ تو عشرت صاحب بولے: دیکھ لو یاریہاں تین انٹریاں ہیں، جہاں سے مرضی آجائو۔</p>
			</blockquote>
			<p>جدید تھیئٹر سے آگاہی رکھنے والے ہدایت کاروں کے متعلق خالد عباس ڈار کہتے ہیں:</p>
			<blockquote>
				<p>میرے دور میں اگر تھیئٹر کے کوئی ہدایت کارتھے تووہ نعیم طاہر، شعیب ہاشمی، سلمان پیرزادہ، بختیار احمد اور کمال احمد رضوی تھے۔ یہ لوگ صحیح معنوں میں ہدایت کار تھے ان کے ساتھ تو کام کا مزہ ہی کچھ اور تھا۔ باقی تو میرے نزدیک ہدایت کاری میں کسی کو کوئی کمال نہیں تھا۔</p>
			</blockquote>
			<p>الحمرا میں تھیئٹر ڈراموں کے لیے پہلے ٹکٹ ایک روپیہ تھا۔ ۱۹۶۰ء تک یہ قیمت ۳روپے کر دی گئی اور ۶۵ء کی جنگ کے بعد اسے۵اورپھر ۱۰ روپے تک بڑھا دیا گیا۔ ۱۹۷۰ء تک ٹکٹ کے دام تقریباً اتنے ہی رہے۔ پی ٹی وی اور پاکستانی فلمی صنعت کو الحمرا کا احسان مند ہونا چاہیے کہ الحمرا کی بدولت اُسے بہترین اداکار، ڈراما نگار اور ہدایت کار میسر آئے۔ پی ٹی وی کے شہرہ آفاق ڈراموں کی شاندار روایت میں الحمرا کے کردار کو فراموش نہیں کیا جا سکتا۔ انتظامی، مالی، عمارتی، جنگی اور مارشل لا جیسی مشکلات کے باوجود الحمرا میں اُردوتھیئٹر کی تحریک پروان چڑھتی رہی۔ اس دوران تجرباتی، علامتی، تاثراتی المیاتی اور طربیہ غرض یہ کہ ہر طرح کے اُردوکھیل پیش کیے گئے۔ فنکاروں نے اُردو تھیئٹرکے فروغ کے لیے ہر ممکن کوششیں کیں۔ اخراجات پورے کرنے کے لیے ٹکٹ، بروشرز میں تشہیراور عطیات جیسے روایتی آمدنی کے طریقۂ کار کا استعمال بھی کیا جاتا رہا۔ الحمرا کے تعاون سے فنکاروں نے ۶۵ء کی جنگ میں متاثر ہونے والے پاکستانی بھائیوں کے لیے بھی کئی شوز کیے اور ان سے حاصل ہونے والی آمدن جنگ سے متاثرہ افرادکی بہبود پر خرچ کی گئی۔</p>
			<p>ابتدا میں تراجم ہی پر زور صرف ہوا۔ علی احمد کا ”ذات شریف“، ”سحر ہونے تک“ اور ”راکھ اور انگارے“ ماخوذ کھیل تھے۔ کمال احمد رضوی نے سب سے زیادہ کھیلوں کے تراجم کیے جن میں ”دغا باز“، ”صاحب بی بی اور غلام“، جو <annotation lang="en">Carlo Goldoni</annotation> کے دو کھیلوں سے ماخوذ تھے۔ کمال احمد رضوی نے <annotation lang="en">Patrik Hamilton</annotation> کے کھیل ”گیس لائٹ“ کا ترجمہ ”سائے“ کے عنوان سے کیا، ”خالد کی خالہ“ کھیل <annotation lang="en">”Charlie's Aunt“</annotation> کا ترجمہ تھا، ”بلاقی بدذات“، ”کس کی بیوی کس کا شوہر“ بھی کمال احمد رضوی ہی کے ترجمہ شدہ کھیل تھے۔ کمال احمد رضوی نے ان کھیلوں کو ایسی کمال مہارت سے اُردو کے قالب میں ڈھالا کہ وہ اپنے ہی خطے، علاقے اور سماج کی تصویر دکھائی دیتے ہیں۔ ڈاکٹر انور سجادکہتے ہیں:</p>
			<blockquote>
				<p>ایک کمال کی بات تو کمال احمد رضوی میں تھی اور وہ یہ کہ جو کھیل وہ مجھے دکھاتا اس پر یہی گمان گذرتا کہ یہ اسی کی تحریر ہے۔ لیکن دراصل وہ ترجمہ شدہ یا ماخوذکھیل ہوتا۔ کمال کو صرف ترجمے ہی پر کمال نہ تھابلکہ وہ کھیل کو ایسے کرافٹ کرتا کہ اپنی سماجی زندگی کی مکمل تصویر کھینچ کر رکھ دیتا۔</p>
			</blockquote>
			<p>اس کے علاوہ راز یوسفی کا ترجمہ شدہ کھیل ”دُکھ سکھ“ ، جو <annotation lang="en">Maxim Gorky</annotation> کے کھیل <annotation lang="en">”Lower Depth“</annotation> کا ترجمہ تھا، سکندر شاہین کا کھیل ”بخیل“ ، جو <annotation lang="en">Moliere</annotation> کے کھیل <annotation lang="en">”Miser“</annotation> کا ترجمہ تھا، حمید وائیںکا کھیل ”بیگم اپنی پسند کی“ ، جو <annotation lang="en">Shaw</annotation> کے کھیل <annotation lang="en">”Pygmalion“</annotation> کا ترجمہ تھا، بھی الحمرا میںپیش کیے گئے۔ یاسمین امتیاز اورنعیم طاہرکے کھیل ”سوئے کہاں‘ ‘ ، ”آداب عرض“ اورمہر نگار عزیز کا کھیل، ”وقت ہے فریادی“ ، بھی تراجم ہی تھے۔ نمایاں طبع زاداُردو کھیل جو الحمرا میں۱۹۷۰ء تک پیش کیے گئے، ان میں خواجہ معین الدین کے کھیل ”مرزا غالب بندر روڈ پر“ اور ”تعلیم بالغاں“ ، رضی ترمذی کا ”مثال کے طور پر“ ، بانو قدسیہ کے کھیل ”آدھی بات“ ، ”ستمگر ترے لیے“ ، ”اک ترے آنے سے پہلے“ ، انتظار حسین کا ”خوابوں کے مسافر“ ، اوپندرناتھ اشک کا ”صبح و شام“ ، اصغر بٹ کے کھیل ”چھوٹے میاں“ ، ”محبت زندہ باد“ ، ”امانت‘ ‘ ، ”نہ رادھا ناچے گی“ ، عزیز اثری کے کھیل ’’جاگ اٹھا ہے سارا وطن“ اور ”نیا سکول“ ، نذیر ضیغم کا کھیل ”سب سے بڑا روپیہ“ ، عتیق اللہ شیخ کے کھیل ’’قصہ ایک محبت کا“ اور ”اک لڑکی شرمیلی سی“ ، امجد حسین کا ”موج در موج“ ، سلیم چشتی کے کھیل ”اور سپنا ٹوٹ گیا“ ، ”لہو کے چراغ“ ، ’’اور شبنم روتی رہی“ اور ”لوٹ سیل“ ، نصیر الدین قریشی کا ”فرار“ ، ابو سعید قریشی کا ’’نغرے‘ ‘ اورجیلانی کامران کا کھیل ”زینہ کدل“ قابل ذکر ہیں۔ یہ کھیل کامیاب رہے۔ ان سب کھیلوں کے مترجمین، طبع زاد ڈراما نگاروں اورہدایت کاروںکے علاوہ ان کھیلوں کے اداکاروں نے بھی مستقبل کے اُردو تھیئٹر کے لیے نئے راستوںکا تعین کرنے کی راہ سجھائی لیکن افسوس کہ اس روایت کی پاسداری نہ کی جا سکی۔</p>
			<p>الحمرا پاکستان میںاُردوتھیئٹرکے مرکز کی حیثیت سے ابھرا۔ اس ادارے نے خصوصاً لاہور میں اُردوتھیئٹر کی بکھری ہوئی سر گرمیوں کو اپنی آغوش میںسمیٹا، یہاں ان کی تربیت کی اور پھر اپنے مضافات میں بکھیر دیا۔ الحمرا کی مثال ایسی ندی کی سی تھی جس میں پانی کے کئی دھارے ملتے ہوںجوآہستہ آہستہ گہرے چوڑے اوررواں دریا کی صورت بن جائے اور پھراس دریا سے کئی نہریں نکلیںجن سے ملکی ثقافتی زمین کی آبیاری ہو۔ اس دور میں جو اداکار متعارف ہوئے ان میں کئی منجھے ہوئے ہدایت کار، بہترین مترجم اور طبع زاد ڈراما نگار بھی تھے، اسی لیے تھیئٹر کے معاملات کو سلجھالنے کے لیے جو ہنر مند افرادی قوت علاحدہ علاحدہ درکار تھی وہ الحمرا میں وسائل کی کمی کی بدولت یکجا ہو کر منظرِ عام پرآگئی۔ لیکن جب سیاسی شعبے نے رفتہ رفتہ اپنے پنجے اہم قومی شعبوں کی شہ رگوں میں گاڑھنے شروع کیے توثقافتی ادارے بھی اس شکنجے کی گرفت میں آئے اور ایسی صورتحال میں الحمرا کی تھیئٹر سرگرمیاں بھی متاثر ہوئیںجس کے اثرات ۱۹۷۰ء کے بعد نمایاںہونا شروع ہوئے۔ ۱۹۷۰ء کے بعدملکی سیاست کے علاوہ الحمرا میں بھی کئی تبدیلیاںہوئیں جن کا اثر براہ راست اُردو تھیئٹر پر بھی پڑا۔ دو یا تین مثبت تبدیلیوں کے سوا الحمرا میںاُردو تھیئٹر کے لیے کوئی خاص پیش رفت نہ ہو سکی۔ ان میں سے کچھ مثبت اور منفی وجوہات کا تذکرہ ذیل میں درج ہے:</p>
			<list>
                <li>۱۔	سقوطِ ڈھاکہ کا واقعہ پیش آیا جو تمام ملک کے لیے ایک بڑا دھچکا تھا۔</li>
                <li>۲۔	انتخابات ہوئے اور جمہوری حکومت تشکیل دی گئی۔ لیکن الیکشن کے بعدجمہوری حکومت سے جو 	توقعات سے وابستہ تھیں وہ پوری نہ ہو سکیں۔</li>
                <li>۳۔	الحمرا کو سول بیوروکریسی کی تحویل میں دے دیا گیا۔</li>
                <li>۴۔	ڈراما آرٹسٹ ویلفیئر ایسوسی ایشن کا قیام عمل میں آیا۔</li>
                <li>۵۔	عوامی فنکاروں کی تحریک اُبھری۔</li>
                <li>۶۔	الحمرا کے تین تھیئٹرہال تعمیر ہوئے۔ اس کے علاوہ کلچرل کمپلیکس قذافی سٹیڈیم بھی تعمیر کیا گیا۔</li>
                <li>۷۔	ڈراما طبقاتی تقسیم کا شکار ہوا۔</li>
                <li>۸۔	نجی پیش کاروں نے الحمرا کی سکروٹنی کمیٹی کویکسر نظر انداز کر دیا۔</li>
                <li>۹۔	تھیئٹر کا شوق رکھنے والے نو تعلیم یافتہ افرادکے لیے الحمرا میں مشکلات پیدا کر دی گئیں۔</li>
                <li>۱۰۔	نجی تھیئٹر ہالوں میں ہونے والے فحش تھیئٹر اور جگت بازی کی وجہ سے الحمرا کو بھی اپنے معیارات 	بدلنے پڑے۔ اس وجہ سے الحمرا میں اُردو تھیئٹر کی جگہ کسی حد تک پھکڑپن اور فحش پنجابی کمرشل 	تھیئٹر نے لے لی۔</li>
			</list>
			<p>اس دور کا اہم واقعہ سقوطِ ڈھاکہ تھاجو قوم کے لیے ایک بڑا نفسیاتی دھچکا ثابت ہوا۔ ۱۹۷۱ء میںانتخابات ہوئے، نئی حکومت کے برسرِ اقتدار آنے کے بعدایک رد عمل پیدا ہوا کہ ماضی میںجوکچھ ہوا غلط تھا، اسے درست ہونا چاہیے۔ چنانچہ جو ادارے محفوظ تھے پہلے ان پر ہاتھ صاف کیا گیا۔ اس طرح اداروںمیںا پنی منشا کی انتظامیہ فائز کرکے من مانی کارروائی کروانے کی روایت پروان چڑھی۔ ۱۹۷۰ء تک فنکاروں کی کوئی ایسی نمائندہ جماعت نہ تھی جو فنکاروں کے حقوق کے تحفظ کے لیے آواز اُٹھاتی۔ اسی لیے الحمرا میں فنکاروں کے مسائل حل کرنے کے لیے ایک تحریک اُٹھی جس کی کچھ وجوہات ذیل میں درج ہیں:</p>
			<list>
                <li>۱۔	الحمراکے ممبران میں لاہور کے اعلیٰ طبقے کے افراد شامل ہیں، عام فنکاروں کا کوئی پرسان حال نہیں۔</li>
                <li>۲۔	ڈرامے کی تواریخ انتظامیہ اپنے من پسند لوگوں کو الاٹ کر تی ہے۔</li>
                <li>۳۔	الحمرا میںفنکاروںکے بیٹھنے کے لیے مناسب جگہ کا کوئی انتظام نہیں۔</li>
                <li>۴۔	دیگر سرکاری اداروں کی طرح فنکاروں کو بھی سہولتیں ملنی چاہئیں۔</li>			
			</list>
			<p>ان وجوہات کو مدنظر رکھتے ہوئے ’ڈراما آرٹسٹ ویلفیئر ایسوسی ایشن‘ کا قیام عمل میں لایا گیا۔ چند فنکاروں پر مشتمل ایک کمیٹی قائم کی گئی، اسے رجسٹر ڈکروایا گیا، الیکشن ہوئے، محمد قوی صدر، مسعود اختر نائب صدر اور سی ایم منیر فنانس سیکریٹری منتخب ہوئے۔ ۱۹۷۳ء میںحکومت نے فنکاروں کی آواز پر کان دھرے اور آرٹس کونسل کی گورننگ باڈی تحلیل کر کے از سر نو گورننگ باڈی تشکیل دے دی گئی اور آرٹس کونسل کا چیئر مین ڈاکٹر انور سجاد کو بنا دیا گیا۔ اسی دوران الحمرا کی باقاعدہ عمارت اورتھیئٹرہال کی تعمیر کے لیے بھی منظوری دے دی گئی۔ عوامی وزیر اعلیٰ حنیف رامے خود بھی فنونِ لطیفہ سے گہرا لگائو رکھتے تھے اس لیے فنکار مطمئن تھے۔ تاہم حنیف رامے نے جلد ہی فنکاروں کی تمام توقعات پر پانی پھیر دیا۔ انھوں نے پنجاب اسمبلی سے پنجاب آرٹس کونسل کا ایکٹ پاس کروا یا۔ اس طرح الحمراآرٹس کونسل، پنجاب آرٹس کونسل بن گئی اور اس کے بعد الحمراکے تمام اہم اختیارات افسر شاہی کو سونپ دیے گئے۔ اس ایکٹ کے تحت کمشنر لاہور کو آرٹس کونسل کا چیئر مین مقرر کر دیا گیا۔ فنکار بہت چیخے چلائے کہ فن وثقافت کے اس ادارے کو ان کے ماہر افراد ہی کی سپرداری میں رہنا چاہیے۔ بے شک ان پر نگرانی کے لیے افسران مقرر کر دیے جائیں لیکن تھیئٹر کے لیے تھیئٹر کے ماہرین ہی کو اختیارات دیے جائیں تاکہ وہ اپنی صلاحیتوں سے اس فن لطیف کی آبیاری کر سکیں لیکن ’نقار خانے میں طوطی کی آواز کون سنتا ہے‘ ۔ کمشنر صاحب کے لیے تو آرٹس کونسل کی ذمہ داری فارغ اوقات کے مشاغل سے بڑھ کرنہ تھی۔ نعیم طاہرکہتے ہیں:</p>
			<blockquote>
				<p>میری نظر میں آرٹس کونسل میں جو تبدیلی ہوئی اس کی وجہ یہ تھی کہ اس میںگورنمنٹ کا عمل دخل بہت زیادہ بڑھ گیا تھا۔ اس کی <annotation lang="en">justification</annotation> اب تک کوئی نہیں دے سکا۔ یہ صرف لالچ تھا اختیار کا، اسی لیے انھوں نے اسے <annotation lang="en">take over</annotation>کیاورنہ پہلے جو آرٹس کونسل کا بورڈ آف گورنرز تھا، اس میں ہمیشہ سے گورنمنٹ کے نمائندے رہے ہیں۔ اس میں فنانس سیکریٹری، ایجوکیشن سیکریٹری، انفارمیشن سیکریٹری اور کمشنر اس کے رکن رہے لیکن آرٹس کونسل میں <annotation lang="en">executive authority</annotation> متعلقہ شعبے کے سیکریٹری کے پاس ہوتی تھی۔ چیئر مین صرف گورنمنٹ <annotation lang="en">functionary</annotation> ہوتا تھا۔</p>
			</blockquote>
			<p>آرٹس کونسل کے لیے پنجاب اسمبلی نے جو بل پاس کیا اس حوالے سے ڈاکٹر انور سجاد کہتے ہیں:</p>
			<blockquote>
				<p>میں نے اور نعیم طاہر نے بڑی کوشش کی کہ کسی طرح یہ بل پاس نہ ہو اور اگر پاس ہو جائے تو اسے لاگو نہ کیا جائے کیونکہ یہ تھیئٹر کے لیے بالکل ٹھیک نہیں تھا۔ ہم کورٹ تک گئے لیکن ہمیں کامیابی نہ مل سکی اور الحمرا میںسیاست اور سول بیوروکریسی کی اجارہ داری شامل ہو گئی۔ میں نے استعفیٰ دے دیا اور علاحدہ ہو گیا۔ فنکاروں کے آپس میں لاکھ اختلافات سہی لیکن تھیئٹر کے لیے تو تمام فنکار کسی نہ کسی لحاظ سے بہتر ہی تھے۔</p>
			</blockquote>
			<p>۱۹۷۵ء میں ڈاکٹر انور سجاد آرٹس کونسل سے مستعفی ہو گئے اور حنیف رامے نے صوفی غلام مصطفی تبسم کو آرٹس کونسل کا چیئرمین بنا دیا۔ کچھ عرصہ بعد صوفی صاحب بھی رخصت ہو گئے۔ نعیم طاہر اس دوران پی ٹی وی اکیڈمی میںبطور ٹرینر مامورہوئے اور یہاں کے سیاسی اکھاڑے سے بھی کسی حد تک علاحدہ ہوگئے۔ اس دوران ایسے لوگ متعارف ہوئے جو عوامی تھیئٹر کرنے کے لیے بے چین تھے۔ اس لیے انھوں نے مقامی لوگوں کے سماجی مسائل کو مزاحیہ انداز میں پیش کرنا شروع کیا۔ جب کہنہ مشق ڈراما نگاروں اور مترجمین کی جگہ غیرتربیت یافتہ اور ڈرامے کی اصل سے واقفیت نہ رکھنے والے طبع زاد ڈراما نویسوں نے سنبھا لی تو اُردوتھیئٹر کے تمام شعبوں سے تعلق رکھنے والے نئے اور پرانے افراد میں علمی اور طبقاتی فرق بھی نمایاں ہو گیا۔ جس کی مثال تقسیم کے بعد پہلے دو عشروں اوراس کے بعد کے کھیلوں کے سکرپٹس کو دیکھ کر دی جا سکتی ہے۔</p>
			<p>اس دور میں الحمرا کے مقابلے میںدوسری جگہوں پر بھی اُردو تھیئٹر ہو نے لگا۔ اس کی بڑی وجہ الحمرامیں ایسے لوگوںکی اجارہ داری تھی جنھیں تاریخ دینے کے لیے ترجیح دی جاتی اوربسا اوقات تو ایسے افراد اپنامنافع رکھ کرالحمرا ہال آگے کسی اور پیش کار کو کرائے پر دے دیتے۔ یہ سب جانتے ہوئے بھی الحمرا انتظامیہ خاموش تماشائی بنی رہتی۔ رفتہ رفتہ الحمرا ایسے لالچی افراد کے ہتھے چڑھا جوتھیئٹر کی اہمیت سے قطعی آگاہ نہ تھے اور ان کا مطمح نظر محض روپیہ کمانا تھا۔ ۱۹۷۰ء سے ۱۹۸۰ء تک الحمرا نے کئی اداکار، ہدایت کار اور ڈراما نگار متعارف کروائے۔ اس دور کے طبع زاد ڈراما نگاروںمیں سرمد صہبائی، آغا شاہد، عتیق اللہ شیخ، سلیم چشتی، بختیار احمد، جمیل بسمل، اطہر شاہ خاں، ایم شریف، خالد عباس ڈار، نصرت ٹھاکر، شوکت زین العابدین اورامجد اسلام امجد قابل ذکرہیں۔ جب کہ اداکاروں میں، بختیاراحمد، زبیر بلوچ، سلمان شاہد، عثمان پیرزادہ، علی اعجاز، اطہر شاہ خاں، اقبال آفندی، جمیل ملک، خالد عباس ڈار، محمد قوی خاں، خیام سرحدی، منیر راج، ایم جے رانا، الیاس نجم، سی ایم منیر، ایم اے ندیم، جمیل بسمل، ایوب خاں، سراج منیر، اورنگزیب لغاری، بدیع الزماں، جمیل فخری، سلیم ناصر، فردوس جمال، عرفان کھوسٹ، حامد رانا، عابد کشمیری، امان اللہ، جواد وسیم، عمر شریف اورخواتین میںثمینہ احمد، ثمینہ پیرزادہ، عطیہ شرف، فوزیہ درانی، ریحانہ صدیقی، دردانہ بٹ، نجمہ محبوب اور ثروت عتیق قابل ذکر ہیں۔ ہدایت کاروں اور ڈراما نگاروں میں سرمد صہبائی، شاہد ندیم، مدیحہ گوہر، بختیار احمد، سلیم چشتی، سلمان شاہد، صوفی نثار احمد، جمیل بسمل اوررشید عمر تھانوی کا کام معیاری ہے۔ سرمد صہبائی کے تحریر کردہ کھیل توخواص کے لیے ہیں جب کہ شاہد ندیم ایسے ہدایت کار اورڈراما نگار ہیں جو خاص موضوع میں عوامی دلچسپی پیدا کرنے کا فن بخوبی جانتے ہیں۔ اسی لیے ان کے کھیل عوام و خواص دونوںمیں مقبول ہیں۔ الحمرا میںہدایت کاری کے اعتبار سے اس دورکے ابتدائی۲۰ سالوں میںپیش کیے جانے والے معیاری کھیلوں میں سرمد صہبائی کا ”ڈارک روم“، ”توکون“، ”اشرف المخلوقات“، ایم شریف کا ”سیدھا موڑ“، ”نو پرابلم“ اور ”ہائی جمپ“، جمیل بسمل کا ”نہلے پہ دہلا“، ”جھوٹ اورضدی“، صوفی نثار احمدکا ”بیوٹی کلینک“، ”الٹی سیدھی“، امجد اسلام امجد کا ”گھر آیا مہمان“، ”یس پاپا“ اور ”کس کو کہ رہے ہو“، رشید عمر تھانوی کا ”فساد کی جڑ“ اور ”شوکت تھانوی کے خیال“، خیام سرحدی کا ’’ہی ہی ہا ہا“ اورراز یوسفی کا ”ہنس کی چال“ شامل ہیں۔ رفیع پیر کی وفات کے بعد سلمان پیرزادہ اور عثمان پیرزادہ نے یہاں رفیع پیرکے کھیل ”راز و نیاز“، ”نواب صاحب قبلہ“ اور ”خرید و فروخت“ پیش کیے۔ اس دہائی میں گورنمنٹ کالج لاہور سے فارغ التحصیل افرادٹی وی، فلم اور دیگر شعبوں سے مستقل وابستہ ہو گئے اور تھیئٹر سے کسی حد تک پرے۔ لہٰذا ان افراد کے جانے سے جو خلا پیدا ہوا اُسے رفتہ رفتہ غیر تربیت یافتہ اور کسی حد تک مفاد پرست تعلیم یافتہ طبقے نے پُر کیا۔</p>
			<p>۱۹۷۸ء تک یہاں ایک وقت میں دو کھیل بھی پیش کیے جاتے رہے۔ ایک الحمرا ہال میں جب کہ دوسرا اوپن ایئر میں، لیکن جب الحمرا ہال کو مخدوش حالت کے پیش نظر بند کر دیا گیااور الحمرا کی باقاعدہ عمارت کی تعمیر شروع کی گئی تو فنکاروں کے پاس صرف اوپن ایئر اسٹیج ہی بچا۔ یہ اوپن ایئر اسٹیج (تھڑا) الحمرا کارپارکنگ کے پاس تھا۔ یہاں ایک پراسینم آرچ بنائی گئی جس پر شو کے وقت پردہ آویزاں کیا جاتااور شو کے بعد اتار لیا جاتا۔ اس اسٹیج پرونگز اٹھائے اورتبدیل بھی کیے جا سکتے تھے لیکن جب الحمرا کی عمارت کا کام زوروں پر پہنچا تو یہ تھڑا بھی مسمار کر دیا گیااوراس کی جگہ عمارتی تعمیر کا سامان بکھیر دیا گیا لیکن شوقین افراد نے الحمرا کی تعمیر کے دوران بھی اس جگہ کو عارضی طور پرتھیئٹر کے قابل بنا دیا۔ ثمینہ احمد کہتی ہیں:</p>
			<blockquote>
				<p>الحمرا کی عمارت کی تعمیر شروع ہوئی تو پرانا ہال گرادیا گیا۔ باقی میدان بچا تو وہاں بجری، ریت اور دوسرا سامان پڑا ہوتا۔ کھیل ہونا بند ہو گئے۔ ایک روز خیام سرحدی نے اپنی جیب سے پیسے دے کر ٹریکٹرمنگوایا اور جہاںسامان بکھرا پڑا تھا وہاں پر میدان کوبرابر کروا کرعارضی تھڑا بنوادیا اور ہم نے وہیں پر کھیل پیش کرنے شروع کر دیے۔ </p>
			</blockquote>
			<p>۱۹۸۰ء تک اس کچے تھڑے (اسٹیج) پر بھی کئی کھیل پیش کیے گئے۔ اُردو تھیئٹرکے عروج اور زوال کے حوالے سے الحمرا کا کردار فراموش نہیں کیا جا سکتا۔ جہاں اس ادارے نے اُردو تھیئٹر کے لیے گراں قدر خدمات انجام دیں وہاںاس نے اُردو تھیئٹر کے زوال کی راہ بھی ہموار کی۔ اور اس زوال کی ابتدا کسی حد تک اقبال آفندی کے کھیل ”سکسر“ سے ہوئی۔ اس کھیل میں امان اللہ متعارف ہوا جس نے نہایت عاجزی و انکساری کے ساتھ سکرپٹ سے انحراف شروع کیا۔ اس کھیل کے بعد الحمراکے اُردوتھیئٹرپر پنجابی مکالموں اور جگت بازی نے تیزی سے فروغ پایا جسے بہت پذیرائی ملی اوریوں اُردوتھیئٹر کی شکل مزیدمسخ ہونا شروع ہو گئی۔</p>
			<p>۱۹۸۰ء کے آخر میںالحمرا ہال کی تعمیر مکمل ہوئی۔ اس عمارت کا نقشہ پہلے ایک اطالوی ماہرِ تعمیرات نے تیار کیالیکن اسے منظور نہیںکیا گیا اس کے بعداس عمارت کا نقشہ نیر علی دادا نے تیار کیا جسے باقاعدہ منظوری دے دی گئی۔ ۱۹۸۱ء میں ہال نمبر ۱، ۱۹۸۳ء میں ہال نمبر ۲ اور ۱۹۸۷ء میں ہال نمبر ۳ تعمیر کیا گیا۔ ہال نمبر ۱ میں ۷۵۰، ہال نمبر ۲ میں ۳۵۰ اور ہال نمبر ۳ میں ۱۵۰ تماشائیوں کے بیٹھنے کی گنجائش ہے۔ ہال نمبر ۱ اور ۲ میں روشنیوں کی تنصیب رشید عمر تھانوی نے کی جنھیں تھیئٹر میں روشنی کے شعبے میں مہارت حاصل تھی۔ روشنیوں میں <annotation lang="en">flood lights fresnel lights</annotation>, اور <annotation lang="en">spot lights</annotation> شامل تھیں جو الحمراکے ہال نمبر ۱ اور ۲ میں نصب کی گئیں۔ ان ہالز کے تعمیر ہونے سے تھیئٹر کاکاروبار بڑھا۔ نئے فنکاروں کی دریافت کے لیے آرٹس کونسل کے قانون میں ایک شق شامل کی گئی کہ ہر ڈرامے میں کم از کم دو نئے فنکار ہونے چاہئیں۔ یہ ایک مثبت قدم تھا لیکن کچھ ہی عرصے میںعمل معکوس ہوا، کھیل میںایک دو تجربہ کاریا شہرت یافتہ فنکار رہ گئے جب کہ باقی تمام فنکار نئے تھے۔ ہمارے ہاں تھیئٹر کی تربیت گاہ عملی تھیئٹر ہی رہا ہے یہی وجہ تھی کہ جو بگاڑ ہمارے تھیئٹرمیں پیدا ہوا، اسے کشادہ دلی سے ضرب دی گئی۔ جگت بازی، سکرپٹ سے ہٹ کر مکالمے بولنے کا رواج، پھکڑ پن اور اب بے ہودہ اور ہیجان انگیزناچ اس کی عام مثالیں ہیں۔ الحمرا کے علاوہ لاہور کی دیگر جگہوں پر ہونے والے اُردوتھیئٹر کی تباہی کے پسِ پردہ کئی محرکات تھے۔ اس میں حکومتی بدعنوانی، فنکار برادری کی خود غرضی و مفاد پرستی اورالحمرا کا مفاد پرست ٹولا سبھی شامل ہیں۔ بقول نعیم طاہر:</p>
			<blockquote>
				<p>۱۹۷۴ء سے ۱۹۸۱ء تک یہاں گورنمنٹ کی کھینچا تانی ہوتی رہی۔ اس زمانے میں جو فیصلے ہوئے، جو کچھ کیا گیا اس سے آرٹس کونسل کا پراناڈھب بکھر گیا۔ کمرشل تھیئٹر کی جو روایت باہر شروع ہوئی، وہ الحمرامیں بھی داخل ہوئی۔ پھکڑ پن اورجگت بازی سے اب جان چھڑانابہت مشکل ہے۔</p>
			</blockquote>
			<p>عثمان پیر زادہ کہتے ہیں:</p>
			<blockquote>
				<p>بھانڈ تو آرٹس کونسل کا گیٹ نہیں پھلانگ سکتے تھے۔ تو پھر ایسا کیا ہوا کہ آرٹس کونسل کا سارا ڈھب بگڑ گیا۔ میرا خیال ہے کہ اس معاملے میںہم بھی کسی حد تک قصور وار ہیں۔ بہر حال تھیئٹر کے لیے اچھا نہیں ہوا۔</p>
			</blockquote>
			<p>الحمرا ہال کی تعمیر کے بعد ایسی تبدیلی پیدا ہوئی جس نے زیادہ دیر تک الحمرا میں معیاری اُردو تھیئٹر کرنے والوںکو قبول نہ کیا۔ معیاری اُردوتھیئٹر کرنے والوں کی صورتِ حال یہ تھی کہ کبھی کبھار کوئی کھیل پیش کیا اور غائب ہو گئے۔ ہال زیادہ تر پیشہ ور افرادہی کے قبضے میں رہا۔ ۱۹۷۰ء سے ۸۰ ۱۹ء تک الحمرا میں کھیل کا ٹکٹ، ۱۰ اور ۲۰ روپے تھا۔ ۱۹۸۰ء سے ۱۹۹۰ء تک یہ ۲۰ سے بڑھ کر ۵۰ اور پھر ۱۵۰ تک پہنچ گیا۔ ۱۹۸۰ء سے ۱۹۹۰ء تک الحمرا نے مزید نئے فنکار اور ہدایت کار متعارف کروائے جن میں زیادہ تر فنکار ایسے تھے جنھوں نے ٹی وی سے شہرت حاصل کی اور فنکارائیں وہ تھیںجنھوں نے فلمی شعبے میںاپنی ناکامی یا فلمی صنعت کی ناکامی کے بعد تھیئٹر کا رُخ کیا۔ کھیلوں کے نام مشہور ٹی وی ڈراموں کے ناموں پر رکھے جانے لگے۔ اس دور کے نمایاں ڈراما نگاروں میں اقبال حیدر، اے حمید، منیر راج، ایوب خاور، منور شہزاد اور ناہید خانم شامل ہیں۔ جب کہ نمایاں فنکارجنھیں الحمرا نے متعارف کروایا ان میںانور علی، سہیل احمد، ذوالقرنین حیدر، خالد معین بٹ، منا لاہوری، عرفان ہاشمی، عابد خاں، شوکی خاں، مستانہ اورببو برال شامل ہیں۔ خواتین میں بندیا، روحی خاں، نیلوفر، ناہید صدیقی، زیبا شہناز، عارفہ صدیقی، سیمی زیدی، شیبا حسن، شبانہ بھٹی، تسنیم کوثر، روبی انعم، زارا اکبر، شکیلہ قریشی اورکنول جب کہ اس دور کے ہدایت کاروں میںسی ایم منیر، افتخار حیدر، منیر راج، الیاس نجم، ذوالقرنین حیدر اور ناہید خانم قابل ذکر ہیں۔ ۱۹۹۵ء سے تا حال جو نئے فنکار متعارف ہوئے، ان میں امانت چن، نسیم وکی، افتخار ٹھاکر، طارق ٹیڈی اور سخاوت نازجب کہ خواتین میںمدیحہ شاہ، خوشبو، دیداراور نرگس کے نام نمایاں ہیں۔</p>
			<p>۱۹۹۰ء اور اس کے بعد متعارف ہونے والے ہدایت کاروں میں ایسے ہدایت کاروںکی تعداد زیادہ تھی جنھوںنے تھیئٹر کے ہدایت کاروں کے زیرنگرانی اداکاری سیکھی اور ان کی رخصت کے بعد خود ہدایت کاری شروع کر دی۔ ان ہدایت کاروں کو اول تو ایسے کھیل میسر آئے جو غیر معیاری تھے۔ دوم کم خواندہ و تربیت یافتہ اداکارمیسر آئے، سوم ان ہدایت کاروں کا طبعی رجحان ہدایت کاری کی جانب نہیں تھا اور چہارم تھیئٹر کے جدید اصولوں سے نا واقفیت۔ ۱۹۹۰ء تک الحمرا سے وہ چہرے کسی حد تک مکمل طور پر غائب ہو گئے جنھوں نے الحمرامیں اُردو تھیئٹرکی آبیاری کی۔ اس کے بعدکاروباری افراد نے یہاں جو تھیئٹر کیا اِس سے تھیئٹر کوفائدہ کم اور نقصان زیادہ پہنچا۔ فنکاروں کے معاوضے بہت بڑھ گئے۔ کچھ کاروباری حضرات نے توسال بھر کے لیے کئی فنکارپیشگی رقم دے کر بک کر لیے۔ اس طرح جو پیش کار بھی کھیل کرنا چاہتا اسے پہلے ایسے لوگوں سے رابطہ کرنا پڑتا جو ان فنکاروںکی خدمات پہلے ہی حاصل کر چکے ہوتے۔</p>
			<p>کمزور ہدایت کاروں نے ڈرامے کے سکرپٹ سے لے کر اداکاروں کے چنائو تک، تمام معاملات میںانتہائی کم عقلی کا ثبوت دیا۔ روپیہ اور سستی شہرت حاصل کرنے کی خاطر صرف ہنسنے ہنسانے، جگت بازی اور پھکڑ پن کو ہی پروان چڑھایا۔ روپیہ محض اداکار کے حصے میں آنے سے تھیئٹرڈرامے میں سکرپٹ اور ہدایت کار برائے نام رہ گیا۔ کہنہ مشق ہدایت کار، ڈراما نگار اور اداکار کسی حد تک ٹی وی سے وابستہ ہو گئے کیونکہ اسٹیج پر صرف جگت بازی اور پھکڑپن نے ایسے اداکاروں کو شہ دی جو <annotation lang="en">spontaneous</annotation> ایکٹنگ کے ماہر تھے اور ان کے نزدیک اخلاقیات بے معنی تھیں۔ جب اداکار اپنے مکالمے اور حرکات و سکنات کے لیے آزاد ہوگئے تو پھر ڈراما نگاراور ہدایت کاردونوں کی جگہ اداکاروں ہی نے پُرکی۔ سکرپٹ کا داخلِ دفتر ہونا لازمی تھا لہٰذا برائے نام سکرپٹ ضرور داخل کیا جاتا۔ لیکن اسٹیج پر ادا کیے گئے مکالموں کا سکرپٹ کے مکالموں سے کوئی واسطہ نہ تھا۔ اس ادارے میں اور اس کے متوازی لاہور میں ہونے والے تھیئٹروں پر زیادہ تریہی اداکار دکھائی دینے لگے۔ ایک اداکار بیک وقت جب تین یا چار کھیلوں میں اداکاری کرے اور پھر سکرپٹ کا عمل دخل بھی برائے نام ہو تو مکالموں کی تکراربھی لازمی امر تھا۔ دورِ آمریت کے بعد جوجمہوری حکومت بھی برسر اقتدار آئی، اس کے سیاسی سپاہیوں نے ہر ادارے میں اپنی منشا کے مطابق اور حیثیت سے بڑھ کربدعنوانی کی اورایسے افراد کو سرکاری عہدے عنایت کیے گئے جوسرے سے ان عہدوں کے اہل ہی نہ تھے۔ برسر اقتدار حکومتوں نے اپنے مخلص ارکان کو تو حکومتی اداروں میں جگہ دے دی لیکن ان اداروںکو مخلص افراد نہ دے سکے۔ سلسلہ چلتا رہا، ادارے تباہ ہوتے رہے اورالحمرا بھی اس کی زد میں آیا۔ بقول سلمان شاہد:</p>
			<blockquote>
				<p>اب کسی کو آرٹس کونسل میں پروڈکشن نہیں آتی۔ آرٹس کونسل اب تک یہ فیصلہ نہیں کر سکی کہ ہمیں اب خود نئے کھیل پیش کرنے چاہئیں۔ بڑے بڑے خاندانوں کے لوگوں کو چیئر مین بنا دیتے ہیں۔ ایک ریذیڈنٹ ڈائریکٹر ہوتا ہے جس کا سرے سے آرٹ سے کوئی واسطہ نہیں ہوتا۔ وہ ایسا آدمی ہوتا جو <annotation lang="en">OSD</annotation> ہوتا ہے۔ جب اسے کوئی کام نہیں ہوتا تو یہ ادارہ اسے سونپ دیا جاتا ہے۔ کھیل کے دوران جب لائٹ کی ضرورت پڑتی ہے تو پتا چلتا ہے کہ الحمرا کا الیکٹریشن سیکریٹری صاحب کے دس سالہ لڑکے کی سالگرہ پر بتیاںلگانے گیا ہے۔ معلوم نہیں ہم یہاں کون سا ڈراما کر رہے ہیں؟</p>
			</blockquote>
			<p>اب الحمرا میں ایسے کاروباری پیش کاروںکو سر آنکھوں پر بٹھایا جاتاہے جو الحمرا کو ۱۵ روز کے لیے منافع بخش کاروبار دے سکیں، جب کہ معیار کی کوئی حیثیت نہیں۔ اس وقت الحمرا میںمعیاری اُردوتھیئٹرکرنے والے نو آموز افراد کو کئی مشکلات درپیش ہیں۔ یہی وجہ ہے کہ صحت مند اُردوتھیئٹر کرنے والے الحمراسے منہ پھیر چکے ہیں۔ بقول سہیل اکبر وڑائچ:</p>
			<blockquote>
				<p>ہم نے اپنے معاشرے کی ان حقیقتوں کو پیش کیا جو کمرشل اداروںمیں پیش نہیں کی جاتیں۔ وہاں تو صرف جگت بازی ہوتی ہے۔ ہم نے ریلوے کالونی میں ایک غریب آدمی کی خود کشی کے واقعے پر بھی ڈراما کیا۔ فیکٹریوں میں جا جا کر ڈرامے کیے۔ ہم نے فیض احمد فیض کی شاعری کو ڈرامے کی شکل دی لیکن آرٹ کونسل نے ہم پر پابندی لگا دی۔</p>
			</blockquote>
			<p>اس صورتِ حال سے الحمرا میں قائم ایسے مافیا کا اندازہ بھی لگایا جا سکتا ہے جو معیاری اُردوتھیئٹر پیش کرنے کے خلاف ہے۔ چھوٹے کمروں، ہالوں، ہوٹلوں اور میدانوں میں کتنے تجربات کیے جا سکتے تھے جو سرے ہی سے تھیئٹر کے لئے غیر موزوں تھے۔ الحمرا میںہونے والے اُردو اور انگریزی تھیئٹر کی تاریخ ترتیب دینے کے لیے نعیم طاہر نے قابل قدر کوششیں کیں۔ لیکن اُن کے الحمراسے جانے کے بعد سے آج تک الحمرا میں تھیئٹر کی سالانہ کارروائی کی کوئی رپورٹ تحریر نہیں کی گئی۔ آجا کرکچھ اخباری تراشے ہی ملتے ہیں۔ ۹۰ء کی دہائی میں ڈرامے کی ڈپٹی ڈائریکٹر کے طور پر ثمینہ احمد نے چارج سنبھالا، تھیئٹر کی کچھ ورکشاپس بھی کروائیں لیکن وہ تن تنہا کچھ نہیں کر سکتی تھیں۔ صفدر میر، امیتاز علی تاج، فیض احمد فیض، نعیم طاہر اور ڈاکٹر انور سجاد کے بعد الحمرا میں اُردوتھیئٹرکے فروغ کے لیے ثمینہ احمد نے بھی کسی حد تک قابلِ قدر کوششیں کیںلیکن انھیںوہاں کئی مشکلات کا سامنا کرنا پڑا۔ الحمرا کے مسائل کا ذکر کرتے ہوئے ثمینہ احمد کہتی ہیں:</p>
			<blockquote>
				<p>میں نے اپنے تئیں بہت کوشش کی کہ میں یہاں کوئی مثبت تبدیلی پیدا کر سکوں لیکن میں اس میںخاطر خواہ کامیاب نہ ہوسکی۔ لیکن جب تک میں یہاں رہی، اپنے فرائض بھر پور طریقے سے انجام دینے کی کوشش کی۔ میں یہاں تنہا اپنے اختیارات کوکس حد تک استعمال کر سکتی تھی۔ یہاں ایسے واقعات ہوتے رہے ہیںکہ کیا بتائوں۔ ادارے کا اعلیٰ افسر اگر الحمرا کے کسی ملازم کو تھیئٹرمیں کام کرنے والی لڑکی سے تعلقات استوار کرنے کے لیے استعمال کرے تو پھر الحمرا کی اعلیٰ انتظامیہ کے متعلق کسی وضاحت کی ضرورت نہیں رہتی۔</p>
			</blockquote>
			<p>۱۹۹۰ء سے۲۰۰۰ء تک جو اُردو کھیل الحمرا میںپیش کیے گئے ان میںخالد عباس ڈارکے کھیل ”کیسی بارات“، ”بڈھا ٹرنک اور بوسکی“ اور ”انداز محبت کے“، یونس بٹ کا ”چکر پہ چکر“، اقبال حیدرکا، ”شارٹ کٹ“، ”ایسے نہیں ایسے“، ”سب ٹھیک ہے‘‘ ، عرفان کھوسٹ کا ”بائی چانس“، ”زوجہ محترمہ“ اور ”تھوڑی سی شرارت“، سلیم چشتی کا، ”سچ تو یہ ہے“، ”لوٹ سیل“، سجاد حیدرکا ”ہے کوئی ایسا“، ایم شریف کا ”ایک بلی تین کبوتر“، منیر راج کا ”ہڈ حرام“، ”نظام سقہ“ اور ”زرد آسمان“، ناہید خانم کا ”آئو سچ بولیں“، ”سن بابا سن“، اے حمیدکا ”انوکھا لالچ“، ”چنگیز خان ان لاہور“، ”وعدہ نہ توڑ“ اورایوب خاو رکا کھیل ”تین دیوانے“ قابل ذکر ہیں۔ اس کے علاوہ پاکستان کی دو بڑی تھیئٹر کمپنیوں نے بھی یہاں اپنی کارکردگی کا مظاہرہ کیا۔ لاہور ڈراما سکول کے طلبا جنھوں نے نیا تھیئٹر کے نام سے تھیئٹر گروپ بنایا، انھوں نے بھی الحمرا میں اُردو اور پنجابی زبان میںکچھ کھیل پیش کیے۔ کالجوں اور یونی ورسٹیوں میں سے این سی اے، ایم اے او کالج، گورنمنٹ کالج لاہور، یونی ورسٹی آف سینٹرل پنجاب، کنیئرڈ کالج، بیکن ہائوس یونی ورسٹی، یونی ورسٹی آف سائوتھ ایشیا اور انجینئرنگ یونی ورسٹی لاہور جب کہ سکولوں میں سے کسٹمر پبلک سکول، بیکن ہائوس اور لاہور گرامرکے طلبا نے بھی یہاں اُردوتھیئٹر پیش کیا۔ اجوکاتھیئٹرنے انڈو پاک تھیئٹر فیسٹیول کی داغ بیل ڈالی اوراس کے لیے الحمرانے کھلے دل سے اپنی خدمات پیش کیں۔ اس کے علاوہ کئی ممالک کے تھیئٹر گروپس بھی الحمرا میں پاکستانی فنکاروں کے تعاون سے کھیل پیش کرتے رہے۔ ان میں بنگلہ دیش، بھارت، امریکا، برطانیہ، روس، چائنہ، جاپان اور ازبکستان سرفہرست ہیں۔ ان ممالک کے فنکاروں اور ہدایت کاروں کے ساتھ کام کرنے سے کئی فوائد حاصل ہوئے۔ تھیئٹر کی جدید تکنیک اور فن اداکاری کے اصولوں سے واقفیت ہوئی، سیٹ اور روشنی کے علاوہ تھیئٹر کی فنی باریکیوں کو سیکھنے کا موقع بھی ملا لیکن یہ تمام کوششیں مجتمع نہ ہو سکیں۔ اب الحمرا کو اُردوتھیئٹر کے لیے اپنی محدود کوششوں سے ہٹ کر باقاعدہ صحت مند اُردوتھیئٹر کی سرگرمیوں کو فروغ دینے کی ضرورت ہے۔ بہتری کے لیے حکومتی توجہ اور مالی معاونت کے ساتھ ساتھ ایسے تعلیمی اداروں کی بھی اشد ضرورت ہے جو تھیئٹر کے باقاعدہ تربیتی کورس کروائیں۔ کراچی میں <annotation lang="en">National Academy of Performing Arts</annotation> کی مثال ہمارے سامنے ہے جہاں سے فارغ التحصیل طلباکو اسی ادارے میں ملازمتیں بھی دی گئی ہیں۔ ۱۹۹۰ء کے بعد الحمرا میں جواُردو کھیل پیش کیے گئے ان میں سے بہت کم کھیلوں کے سکرپٹ محفوظ رکھے گئے۔ جب کہ ۹۹–۱۹۹۸ء کے بعدسے ۲۰۱۳ء تک یہاں جواُردو کھیل پیش کیے گئے ان کے سکرپٹس موجود ہی نہیں۔ میرے نزدیک اس کی چار وجوہات ہو سکتی ہیں:</p>
			<list>
                <li>۱۔	 اس دورانیے میں زیادہ تر پرانے کھیل ہی دوبارہ پیش کیے گئے۔</li>
                <li>۲۔	نئے کھیل غیر معیاری تھے، اس لیے انھیں ردّی کی نظر کر دیا گیا۔</li>
                <li>۳۔	سہل پسندی کے رجحان کی بدولت معیاری کھیلوں کے سکرپٹس کو بھی غیر اہم سمجھ کرضائع کر دیا گیا۔</li>
                <li>۴۔	پچھلے ۱۵ سالوں میں پیش کیے جانے والے کھیل غیر معیاری تھے جنھیں اصولاً اورقانوناً اجازت نہیں 	دی جا سکتی تھی۔ لہٰذا اُن کا ریکارڈ جان بوجھ کر محفوظ نہیں کیا گیا۔</li>
			</list>
			<p>گھٹیا جگتوں اورپھکڑپن سے بھرپور کھیلوں کے سکرپٹ تو اس ادارے میں سرے سے موجود ہی نہیں۔ الحمراہی واحد ایسا ادارہ ہے جہاں تمام سکرپٹس محفوظ کیے جا سکتے تھے لیکن ایسا نہیںہوا۔ اس صورت حال میں یہی کہا جا سکتا ہے کہ اب الحمرا میں سکرپٹ جمع ہی نہیں کروایا جاتا اور بالفرض اگر کروا یا بھی ہوتو وہ دفتری کارروائی کے بعد ردّی کی نذر کر دیا جاتا ہے۔ محمد قوی خاں کہتے ہیں:</p>
			<blockquote>
				<p>میں سکروٹنی کمیٹی کا رکن ہوں۔ تین یا چار ماہ میں ایک مرتبہ ہونے والی میٹنگ اب چار، پانچ سالوں سے نہیں ہوئی۔ لیکن حیران کن بات یہ ہے کہ کھیل اسی رفتار سے پیش کیے جارہے ہیں۔ سکرپٹ کون پاس کرتا ہے؟ سکروٹنی کمیٹی کواس کا کوئی علم نہیں۔</p>
			</blockquote>
			<p>میرا مقصد یہ ثابت کرنا ہرگز نہیں کہ فی البدیہہ اداکاری اور جگت بازی سرے سے تھیئٹر کے لیے ممنوعہ شے ہے۔ بلکہ یورپ اور امریکا میں توفی البدیہہ اداکاری انتہائی مشکل سمجھی جاتی ہے اس سلسلے میں وہاں کی یونی ورسٹیوں میں باقاعدہ کورسوں کا اجرا کیا جاتا ہے اور ایسی اداکاری کے لیے موضوع، اندازِ بیان اور الفاظ کے چنائو کی تربیت پر خصوصی توجہ دی جاتی ہے۔ ہمارے ہاںلاہور میں این سی اے کے طلبا اور پنجاب لوک رہس جب کہ کراچی اور پشاور میں نجی تنظیمیں زیادہ تر فی البدیہہ کھیل ہی پیش کرتی ہیںاور اُن کی پیشکش کے انداز اورمکالموں میں اپنے تہذیبی و ثقافتی رچائو کی جھلک بھی دکھائی دیتی ہے۔ لیکن ہمارے کمرشل تھیئٹر میں اس فی البدیہہ اداکاری کی جودر گت بنی وہ کسی سے ڈھکی چھپی نہیں۔ اگر اسٹیج پر ایسی اداکاری مقصود تھی تو یہ ذمہ داری ارباب اختیار، پیش کار اور ہدایت کارکی تھی کہ وہ اداکاروں کی باقاعدہ تہذیبی و فنی تربیت کرتے۔ بلا روک ٹوک ایسا تھیئٹر پیش کرنے کی روایت نے پاکستانی اُردو تھیئٹر کو ناقابل تلافی نقصان پہنچایا۔</p>
			<p>اس وقت تو الحمرامیںایک کھیل کا نام بدل کر کئی مرتبہ پیش کرنے کی روایت بھی فروغ پا چکی ہے۔ معیاری اُردو تھیئٹر کرنے والوں کو الحمرا میں کھیل پیش کرنے کے لیے کئی پاپڑ بیلنے پڑتے ہیں۔ ہال دینے کے لیے کئی سوالات اٹھائے جاتے ہیں جو زیادہ ترمعیاری کام کرنے والوں کے لیے ہی ہوتے ہیں۔ مثلا کھیل کیوں کرنا چاہتے ہو ؟کھیل دیکھنے کتنے لوگ آئیں گے؟ اگر ان سوالوں کے تسلی بخش جوابات دے دیے جائیںتو پھر الحمرا کی مجبوریوں کا پلندہ کھل جاتا ہے، کہ ہمارے پاس تو جگہ نہیں، ہال تو فلاں تاریخ تک بُک ہے۔ ہمارے پاس تو عام لائٹیںہیں، ایسا کرو کہ اپنے کھیل کے لیے <annotation lang="en">flood lights</annotation> اور <annotation lang="en">spot lights</annotation> کے علاوہ دیگر لائٹوںکا انتظام خود کرو۔ ریڈنگ روم تو بالکل نہیں مل سکتا وغیر وغیرہ۔ نو آموز افراد توالحمرا انتظامیہ کے ان سوالات اور مجبوریوں سے اتنے عاجز آجاتے ہیں کہ وہ تھیئٹر کرنے کا سوچتے ہی نہیں۔ البتہ ایک دو تھیئٹر گروپس جو اپنی اجارہ داری قائم کر چکے ہیں، الحمرا ان کے حکم کے تابع ہے۔ ان دو کمپنیوں کے علاوہ کوئی تجربہ کار ہدایت کار یا اداکار کبھی کبھار کوئی پرانا کھیل نکال کراسے ۱۵ روز کے لیے پیش کر دیتا ہے۔ نئے لکھنے والے تو ہیں نہیں اور اگر ہیں تو وہ اس میدان میں اس لیے نہیں اترتے کہ انھیں کوئی مالی مفاد دکھائی نہیں دیتا یا پھر ان کو اتنی آسانی اور تعاون میسر ہی نہیں۔ رہا نام نہادپنجابی کمرشل تھیئٹر، توجب بغیر لکھے ڈراما کیا جا سکتا ہے تو پھر سکرپٹ کیوں لکھوایا جائے؟ اس وقت مستقل طور پر اُردو تھیئٹر کے لیے بہتر کھیل تحریر کرنے والوں میں شاہد ندیم ہی نمایاں ہیں۔ ان کے کھیلوں کے موضوعات اچھوتے اور کبھی کبھار متنا زعہ بھی ہو تے ہیں لیکن اس کے باوجودیہ کھیل پاکستان میں جدید اُردو تھیئٹرکے لیے سنگ میل کی حیثیت رکھتے ہیں۔</p>
			<p>۲۰۰۰ء سے۲۰۱۳ء تک الحمرا میں اُردو تھیئٹر بہت کم ہوا۔ یہاں بھی اب پنجابی کمرشل تھیئٹر فروغ پا چکا ہے۔ پہلے اُردو میں کبھی کبھار پنجابی زبان کا استعمال کیاجاتاتھا لیکن صورت حال تبدیل ہوئی اور پھرپنجابی میں کبھی کبھار اُردو کا استعمال کیا جانے لگا۔ اب صورت حال یکسربدل چکی ہے۔ کھیلوں کے نام تو انگریزی میں رکھے جاتے ہیںاور مکالمے پنجابی میںادا کیے جاتے ہیں۔ الحمرا ہال کے کرائے اتنے زیادہ ہیں کہ وہ کاروباری پیش کار ہی برداشت کر سکتا ہے۔ اس لیے یہاں اُردو تھیئٹر زبوں حالی کا شکار ہے۔ ۲۰۰۰ء سے ۲۰۱۳تک جو اُردو کھیل یہاں پیش کیے گئے ان میں این سی اے کا کھیل ’’نکی“ اور ’’ڈریکولا کی واپسی“، مرزا رشید اخترکا ”دھوم مچا دے دھوم“، نعیم طاہرکا ”جلسہ اُردو ڈرامے کا“، مسعود اخترکا ”جھوٹے کہیں کے“، پیرن ڈیلو کا ڈراما ”سائے“ جس کا ترجمہ اظہار کاظمی نے کیا، ایم شریف کا ”سیدھا موڑ“، خالد عباس ڈارکا ”گائوں کی گوری“، بانو قدسیہ کا ”ستمگر تیرے لیے“ اور ”آدھی بات“، منٹوکاکھیل ”ہتک“ ، اور ’’کون ہے یہ گستاخ“، فیض احمد فیض کا ”روزنِ زندان سے“، آغا حشر کا ”رستم و سہراب“، انور مقصود کے کھیل ”پونے ۱۴ اگست“، ”سوا چودہ اگست“ اور ’’آنگن ٹیڑھا“، عبداللہ فرحت اللہ کا ”سلطانہ ڈاکو“، بھارت سے نصیر الدین شاہ کی تھیئٹر کمپنی موٹلے تھیئٹرکے تیار کردہ منشی پریم چند کے دو کھیل ”شطرنج کے کھلاڑی“ اور ”بڑے بھائی صاحب“ جوفیض فائونڈیشن ٹرسٹ اور لاہور آرٹس کونسل کے تعاون سے پیش کیے گئے، قابلِ ذکر ہیں۔ کھیل ’’کون ہے یہ گستاخ“ اور ’’روزنِ زندان سے‘‘ کی ڈرامائی تشکیل شاہد ندیم نے دیں۔ ان کمرشل کھیلوں میںسے این سی اے کا ”نکی“ اور ”ڈریکولا کی واپسی“، منٹو کا کھیل ”ہتک‘‘ اور ’’کون ہے یہ گستاخ“ فیض احمد فیض کی یاد میں پیش کیا جانے والا کھیل ”روزنِ زندان سے“، آزاد تھیئٹر کا کھیل ”رستم و سہراب“، انور مقصود کے کھیل ”پونے چودہ اگست“، ”سوا چودہ اگست“ اور ”آنگن ٹیڑھا“، عبداللہ فرحت اللہ کا کھیل ”سلطانہ ڈاکو“ بھارت سے نصیر الدین شاہ موٹلے تھیئٹر کمپنی کے تیار کردہ دو کھیل ”شطرنج کے کھلاڑی“ اور ”بڑے بھائی صاحب“ ایسے کھیل ہیں جو اس سے قبل پیش نہیں کیے گئے۔ اس کے علاوہ اجوکا تھیئٹر نے بھی اس دوران کچھ نئے اردوکھیل پیش کئے۔</p>
			<p>۲۰۰۰ء میں الحمرا کو پنجاب آرٹس کونسل سے علاحدہ کر کے مکمل اختیارات کا مالک بنا دیا گیا۔ اب الحمرا آرٹس کونسل اپنے وسائل خودپیدا کرنے اور انھیں استعمال کرنے کی مجاز ہے۔ الحمرا آرٹس کونسل کی زیرِ نگرانی الحمرا کلچرل کمپلیکس قذافی اسٹیڈیم اور اوکاڑہ آرٹ کونسل کام کرتے ہیں۔ ۲۰۰۴ء میں الحمرا نے تھیئٹر ورکشاپ کے انعقاد کی صورت میںایک مثبت قدم اٹھایا۔ اس ورکشاپ کے لیے گورنر پنجاب جناب خالد مقبول اور چیئرمین الحمرا جاوید قریشی نے مثبت کردار ادا کیا۔ سی ایم منیر نے اس ورکشاپ کا خاکہ تیار کیا۔ تین ماہ کی اس ورکشاپ میں سکرپٹ، اداکاری، روشنی، سیٹ ڈیزائننگ اور تھیئٹر کے دیگر امور سے متعلق مشقیں کروائی گئیں۔ اس ورکشاپ کے طلبا نے تاحال ہر ورکشاپ کے بعد ایک کھیل پیش کیا۔ اس ورکشاپ کے زیر اہتمام، شوکت زین العابدین کا ترجمہ شدہ کھیل ”جال“ اورعامر نوازکا طبع زاد کھیل ”میراکی قصور“ پیش کیا گیا۔ سی ایم منیر کی وفات کے بعد قیصر جاوید، جو ان کے شاگرد تھے، انھوں نے کچھ عرصہ ورکشاپ میں تربیت کا سلسلہ جاری رکھااس کے بعدزبیر بلوچ اس ورکشاپ میں تربیت دیتے رہے لیکن اب کچھ عرصے سے یہ ورکشاپ غیر فعال ہے۔ زبیر بلوچ کی سرپرستی میںورکشاپ کی فیس ۳۰۰ روپے ماہانہ رہی۔ اس ورکشاپ کی ناکامی کی کون سی وجوہات تھیںان پر بھی سر راہ روشنی ڈالتے چلیں تو مناسب رہے گا۔</p>
			<list>
                <li>۱۔	کم فیس کی وجہ سے زیادہ تر طلبا نے اس ورکشاپ کو سنجیدہ نہیں لیا۔</li>
                <li>۲۔	 جو طلبایہاں ورکشاپ کے لیے آئے ان کے کئی خواب تھے مثلاً یہ کہ ہمیں نامور فنکار و ہدایت کار 	تعلیم دیں گے۔ لیکن ایسا نہیںہوا۔</li>
                <li>۳۔	 طلبا کے ذہنوں پر یہ بات حاوی تھی کہ ہماری اداکاری سے متاثر ہو کر کئی ہدایت کارہمیں جھٹ سے 	اپنے کھیلوں میںکاسٹ کر لیں گے اور ہمیں شہرت اور پیسہ بھی ملے گا۔ جب کہ یہ اتنا آسان نہیں۔</li>
			</list>
			<p>ورکشاپ کے دوران کچھ طلبا تو ایک دو ہفتے تک باقاعدگی سے حاضری دیتے لیکن اس کے بعد دکھائی نہ پڑتے۔ جس ورکشاپ میں پہلے روز ۲۵ یا ۳۰ طلبا ہو تے ورکشاپ کی تکمیل تک ان طلبا کی تعدادبمشکل ۱۰ یا ۱۲ رہ جاتی۔ یہ کہا جا سکتا ہے کہ یہ ورکشاپ خاطر خواہ نتائج حاصل کرنے میں ناکام رہی۔ اس ناکامی کو انفراسٹرکچر کی عدم دستیابی، کمزور حکمت عملی اور انتظامیہ کی نااہلی بھی کہا جاسکتا ہے۔ اب الحمرا آرٹس کونسل کو چاہیے کہ اس ورکشاپ کا از سر نو اجرا کرکے ایک شخص کی بجائے ملک کے دو تین ماہرفنکاروں اور ہدایت کاروں کی خدمات حاصل کرے۔ اس ورکشاپ کی مناسب تشہیر بھی ضروری ہے۔ ورکشاپ کی فیس میں بھی کچھ اضافہ کیا جائے۔ جو کھیل اس ورکشاپ کے زیرِ اہتمام پیش کیے جائیں انھیں باقاعدہ سپانسر کروایا جائے اور پاکستان کے دیگر شہروں میں بھی پیش کیا جائے تاکہ یہ ورکشاپ رفتہ رفتہ مالی اعتبار سے مستحکم اور کسی حد تک خود کفیل ہو سکے۔</p>
			<p>۲۰۰۰ء سے ۲۰۰۷ء تک پنجاب کے گورنر جنرل خالد مقبول نے الحمرا میں اُردوتھیئٹر اور دیگر فنون کے فروغ کے لیے ذاتی دلچسپی کا مظاہرہ کیا۔ اس سلسلے میں تھیئٹر ورکشاپ کا انعقاد، یونی ورسٹیوں کے درمیان اُردو تھیئٹر کے مقابلے، ثقافتی سرگرمیوں میںبذات خود شمولیت، ان سب نے الحمرا میں اُردوتھیئٹر کی بہتری کے لیے اہم کردار ادا کیا۔ لیکن الحمرا میں ایسا طبقہ بھی موجود ہے جو سول بیوروکریسی اور حکومت کے درمیان پل کا کام کرتا ہے۔ اس گروہ میںایسے عناصر بھی شامل ہیں جو یہاں صحت مند اُردوتھیئٹر کو مستقل بنیادوں پرپروان چڑھتا نہیں دیکھ سکتے۔ اس ضمن میں آغا شاہد کا یہ بیان قابلِ توجہ ہے:</p>
			<blockquote>
				<p>ہماری رپورٹ گورنر خالد مقبول تک گئی۔ ہم دو تین مرتبہ ملے بھی، انھوں نے ہمارا کام سراہا لیکن کوئی مالی معاونت نہیں ملی۔ گورنر صاحب تو چاہتے تھے کہ معیاری تھیئٹر کی سرگرمیاں فروغ پائیں لیکن بدقسمتی کہ الحمرا کے کچھ لوگوں نے اُسے گھیر رکھا ہے۔ وہ نہیں چاہتے کہ یہاں کوئی مثبت کام ہو۔ کئی مرتبہ دعوت نامہ بھیجا لیکن یہاں سے کوئی اچھا فیڈبیک نہیں گیا۔ اب الحمرا کے رویے کو کون نہیں جانتا۔ وہ تعاون بھی کرتے ہیں لیکن ساتھ ساتھ مشکلات بھی کھڑی کرتے ہیں۔ ہاں البتہ ایک مخصوص طبقے کے لیے کوئی مشکلات نہیں۔ مشکلات اگر ہیں تو کام کرنے والوں کے لیے ہیں۔ خصوصاً آپ کے، میرے اور ہم جیسے بہت سوں کے لیے۔</p>
			</blockquote>
			<p>۲۰۰۰ء کے بعد نجی تھیئٹر ہالوں میںنیم عریاں اور ہیجان انگیز ناچوں کی افراط ہو گئی جس پر ضلعی انتظامیہ نے نوٹس بھی جاری کیے لیکن کسی نے ایک نہ سنی۔ اس پر گورنر خالد مقبول نے اپنے انتظامی اختیارات کا استعمال کیا اور ہال بند کر دیے گئے لیکن ایک دو ہفتوں کے بعدتھیئٹرہالوں کو دوبارہ کھول دیا گیااور ان کے لیے جو ضابطۂ اخلاق طے کیا گیا وہ کچھ یوں تھا:</p>
			<blockquote>
				<p>لاہور (شو بز رپورٹر) سیکریٹری اطلاعات کامران لاشاری نے کہا ہے کہ آئندہ تھیئٹر کے خلاف مجسٹریٹ یا پولیس کے ذریعے کوئی کارروائی نہیں ہو گی۔ تھیئٹر پر رقص کی اجازت کہانی کی مناسبت سے دی جا سکتی ہے۔ جس کا فیصلہ ایک ہفتے کے اندر کیا جائے گا۔ ان خیالات کا اظہار کامران لاشاری نے الحمرا آرٹس کونسل کی گورننگ باڈی، فنکاروں، پروڈیوسروں اور ہدایت کاروں کے مشترکہ اجلاس کے بعد صحافیوں سے گفتگو کرتے ہوئے کیا۔</p>
			</blockquote>
			<p>اس کارروائی سے کوئی خاص فائدہ نہیں ہوا اور یہ معاملہ ایسا بگڑا کہ اس پر قابو پانا مشکل ہو گیا۔ نجی تھیئٹر ہالوں میں پروان چڑھنے والی بے حیائی نے الحمرا کی سرگرمیوں کو ماند کردیا۔ نتیجتاً الحمرا نے اپنے دیوالیے کے ڈر سے کسی حد تک نجی تھیئٹرہالوں کے فحش تھیئٹر کو اپنے ہاں فروغ دینے کی بھونڈی کوشش بھی کی۔ لیکن مالی لالچ اس سے اُردو تھیئٹر کے لیے خاطر خواہ خدمات نہ لے سکا۔ آج الحمرا میں ایک کھیل کوتین یا چارمرتبہ مختلف ناموں سے اسٹیج کرنے کی روایت بھی عام ہو چکی ہے۔ محض الماریوں کا پیٹ بھرنے کے لیے سکرپٹ کی کاپی جمع کروا ئی جاتی ہے جو ایک دو روز بعد وہاںسے غائب ہو جاتی ہے۔ اس سلسلے میں اپنا مشاہدہ بھی پیش کرتا چلوں۔ میں عابد کشمیری سے ملنے الحمراسٹیج پر پہنچا۔ اسے ان کی سادگی کہیے یاراست گوئی، تحریر کردہ اور ہدایات دیے گئے کھیلوںکے متعلق دریافت کرنے پر انھوں نے بتایا:</p>
			<blockquote>
				<p>میں نے ”رب نے بنائی جوڑی“، ”نوکر بیوی کا“، ”حسینہ مان جائے گی“ کھیل لکھے اور ان کی ہدایت کاری بھی کی ہے۔ یہ کھیل ”حسینہ مان جائے گی“ جس کی آپ کے سامنے ریہرسل ہو رہی ہے، ”رب نے بنا دی جوڑی“ اور ”نوکربیوی کا“، تینوں ایک ہی کھیل ہیں۔ میں نے ان کے نام بدل دیے ہیں۔</p>
			</blockquote>
			<p>ان کھیلوں کے عنوان اُردو میں ہیں جب کہ ان کا سکرپٹ مکمل پنجابی ہے۔ تھیئٹر کے تکنیکی اصولوں سے انحراف کی یہ تصویر بھی دیکھیے۔ اسی انٹرویو کے دوران ایک لڑکا عابدکشمیری کے پاس آیا اور کہا:</p>
			<annotation lang="pa">
				<blockquote>
					<p>لڑکا:	ایہہ میرا دوست اے۔ ایہنوں ایکٹنگ دا بڑا شوق اے۔</p>
					<p>عابد کشمیری:	 ہن لیایاں اے ایہنوں۔ کتھے رکھاں ہن میں ایہنوں یار۔</p>
					<p>لڑکا:	او سر جی کچھ کر دیوں نا بڑا شوق اے ایہنوں ایکٹنگ دا۔ میرا جانن والا اے۔</p>
					<p>عابد کشمیری:	کج بول وی لینا ایں تو؟ اینج کر اوتھے کھلو جا، جدوں ایہہ ادھروں نکلے گا توں اک دو گلاں کر کے چھیتی چھیتی نکل جائیں۔</p>
				</blockquote>
			</annotation>
			<p>ایک روز اتفاقاًمیری ملاقات الحمرا کے اسٹیج منیجرسے ہوئی انھوں نے بتایا کہ رات یہاں اسٹیج پرانتہائی فحش ناچ کیا گیا۔ میں نے روکا تو ہاتھا پائی ہو گئی۔ کچھ تماشائی تو یہاں مے نوشی بھی کررہے تھے۔ میں یہ صورت حال انتظامیہ کے نوٹس میں تو لایا ہوں دیکھیں کیا ہوتا ہے؟ آج کل جو کمرشل تھیئٹر الحمرا میں پیش کیا جا رہا ہے، اس کا ٹکٹ۳۰۰ سے ۱۰۰۰روپے تک ہے۔ پیش کارکثیر سرمایہ خرچ کرتا ہے اور فائدے میں بھی رہتا ہے۔ الحمراکے اپنے کھیلوں پر کوئی ٹکٹ نہیں رکھا جاتا۔ پھر بھی تماشائیوں کی تعداد نہ ہونے کے برابررہتی ہے۔ پچھلے کئی سالوں سے زیادہ تر ایسے کھیل پیش کیے گئے ہیں جو یہاں پہلے ہی کئی مرتبہ پیش کیے جا چکے ہیں۔ اس کے علاوہ الحمرا کے کھیلوں کی تشہیر بھی نہ ہونے کے برابر ہے۔ منجھے ہوئے فنکار اب معیاری اُردو تھیئٹرمیں اس لیے کام نہیں کرتے کہ انھیں خاطر خواہ مالی فائدہ دکھائی نہیں دیتااسی لیے صرف غیر معروف اور نا اہل افراد کے ساتھ ہی تھیئٹر کیا جاتا ہے۔ الحمرا کے تینوں ہال جو ۱۹۸۰ء کی دہائی میں تعمیر ہوئے، آج بھی ویسے ہی ہیں جیسے اس دور میں تھے۔ وہی روشنیا ں، وہی اسٹیج، وہی پردے، وہی ونگزاوروہی جھالریں، الحمرا کے تینوں ہالوںمیں ان بتیس سالوں میںکوئی جدت کوئی تبدیلی پیدا نہیں ہوئی۔ دنیا روز بروز بدل رہی ہے، زندگی کا ہر شعبہ جدتوں سے ہم آہنگ ہو رہا ہے لیکن ہمارے قومی تھیئٹر میں کسی اہم مثبت تبدیلی کی شنید نہیں۔ آج ہمارے ہاں اُردوتھیئٹر کی تبدیلی نئے ڈراما نگاروں، جدید میکانکی سہولتوںکی دستیابی، تعلیمی اداروں، نجی تھیئٹر کمپنیوں اور گروپوں کی طرف سے کی جانے والی کوششوںاور حکومتی مالی و انتظامی معاونت سے مشروط ہے۔ کامیابی اُسی صورت ممکن ہے جب الحمرا میں اُردوتھیئٹر کرنے کے لیے اختیارات تھیئٹر کے خواندہ اور عملی تجربہ رکھنے والے افراد ہی کے سپرد کیے جائیں تاکہ وہ اُردو تھیئٹر کی ترقی کے لیے راہ ہموار کرنے میں معاون ثابت ہو سکیں۔ اس وقت الحمرا کے چیئر مین عطاء الحق قاسمی ہیں جوقدآور ادبی شخصیت ہیں۔ قاسمی صاحب پچھلے دو تین برسوں سے الحمرا میں اردو کے فروغ کے لیے بین الاقوامی اور قومی کانفرنسوں کے انعقاد اور ادبی نشستوں کے فروغ کے لیے فعال ہیں۔ ایسی صورت حال میںیہ توقع کی جا سکتی ہے کہ الحمرا میں اردو تھیئٹر کی بہتری کے لیے بھی عطاء الحق قاسمی صاحب کچھ مثبت اقدامات ضرور کریں گے تاکہ گذشتہ دو دہائیوں سے اُردو تھیئٹر میں پیدا ہونے والا خلا پُر ہو سکے۔ اس وقت نیا اور موزوںتھیئٹر کرنے والے افراد مایوس ہیں اور الحمرا کا رُخ نہیں کر رہے۔ ایسی صورت میں الحمرا کو خوداپنا دامن وا کرنا ہو گا کیونکہ گذشتہ کچھ دہائیوں میںالحمرا میں ایسے رویے پروان چڑھے ہیں جنھوں نے معیاری اردو تھیئٹر کرنے والوں کو بہت حد تک الحمرا سے مایوس اور دور کر دیا ہے۔ الحمرا ایسا ادارہ ہے جس نے تقسیم کے بعداُردو تھیئٹرکے فروغ میں اہم کردار ادا کیا لیکن افسوس کہ سیاسی وسول بیوروکریسی کی چالوں اور اس ادارے سے وابستہ خود غرض عناصر نے اُردو تھیئٹر کی ترقی کی راہ میں کئی پہاڑلا کھڑے کیے ہیں۔ ان پہاڑوں کو کاٹنے یا سر کرنے کے لیے نیک نیتی پر مشتمل اجتماعی کوششوں کی ضرورت ہے تاکہ اُردو تھیئٹرکے حوالے سے اس حکومتی ادارے سے جو عوامی توقعات وابستہ ہیںوہ پوری ہو سکیں۔</p>
		</section>
	</body>
</document>