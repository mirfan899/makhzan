<document>
	<meta>
		<title>مکاتیبِِندوی فضلا (سید سلیمان ندوی، سید ابو الحسن علی ندوی، مسعود عالم ندوی) بنام مولانا غلام رسول مہر</title>
		<author>
			<name>محمد ارشد</name>
		</author>
		<publication>
			<name>Bunyad, Volume 7</name>
			<year>2016</year>
			<city>Lahore</city>
			<link>https://gcll.lums.edu.pk/research-publications/bunyad-v-07-2016</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>اس مقالے میں سید احمد بریلوی شہید (۶ صفر ۱۲۰۱ھ–۲۴ذوالقعدہ ۱۲۴۶ھ/ ۲۹ نومبر۱۷۸۶ء – ۶ مئی ۱۸۳۱ئ) کی سوانح اور ان کی تحریکِ اصلاح و جہاد کے احوال و وقائع کی تدوین و تحقیق کے سلسلے میں ممتاز صحافی اور مؤرخ مولانا غلام رسول مہر (۱۸ اپریل۱۸۹۵ء – ۱۶ نومبر ۱۹۷۱ئ) کے نام علامہ سید سلیمان ندوی (م ۱۴ربیع الاول۱۳۷۳ھ / ۲۲ نومبر ۱۹۵۳ئ) اور ان کے دو نامور شاگردوںمولانا سید ابوالحسن علی ندوی (۱۹۱۴ء – ۳۱ دسمبر۱۹۹۹ئ) اور مولانا مسعود عالم ندوی (۱۱ فروری ۱۹۱۰ء – ۱۶ مارچ۱۹۵۴ئ) کے منتخب مکاتیب کا ایک مجموعہ قارئین کی خدمت میں پیش کیا جا رہا ہے۔</p>
			<p>بیسویں صدی کے چوتھے عشرے (۱۹۳۴ء – ۱۹۳۵ئ) میں مولانا غلام رسول مہر اور سید سلیمان ندوی کے مذکورہ دونوں شاگردوںنے سید احمد شہید اور ان کی تحریکِ اصلاح و جہاد کے احوال و وقائع کو موضوعِ تحقیق و تصنیف بنانے کا عزم کیا۔ اوّل الذکر (مولانا غلام رسول مہر) نے ضروری مواد و معلومات کے حصول کے لیے اولاًعلامہ سید سلیمان ندوی اور بعد ازاںان کے مشورے سے ان کے ان دونوںشاگردوں سے، جو اس موضوع سے خاص شغف رکھتے تھے اور اس سے متعلق مواد و معلومات کا کثیر ذخیرہ فراہم کیے ہوئے تھے، مراسلت کا آغاز کیا۔ جواب میں مولانا مہر کو مولانا مسعود عالم ندوی کی طرف سے تقریباً ایک درجن کے قریب خطوط موصول ہوئے، جب کہ سید ابوالحسن علی ندوی کی طرف سے موصول ہونے والے خطوط کی تعداد درجنوں میں ہے۔ مولانا غلام رسول مہر کے استفسارات کے جواب میں علامہ سید سلیمان ندوی (۴ خطوط) اور ان کے دو نوں شاگردوں، سید ابوالحسن علی ندوی (۳خطوط) اور مولانا مسعود عالم ندوی (۱۲ خطوط) کے خطوط کا متن درج کیا جا رہا ہے۔ مولانا مسعود عالم ندوی کے خطوط میں سے سات ان کے اپنے قلم سے ہیںجب کہ بقیہ خطوط ان کے معاونوں کے قلم سے ہیں۔ مولانا ضیق النفس کے دائمی مریض تھے اور مرض کے شدید حملے کی صورت میں لکھنے پڑھنے سے اکثر و بیشتر معذور ہو جاتے تھے۔ ایسے مواقع پر ان کی طرف سے مراسلت کی خدمت ان کے معاون انجام دیا کرتے تھے۔ ایسے خطوط کے آخر میں مولانا مسعودعالم بالعموم اپنے قلم سے مکتوب الیہ مولانا مہر کے نام ایک آدھ جملہ اور دستخط رقم کر دیا کرتے تھے۔</p>
			<p>اس مقالے میں مندرجہ خطوط میں مذکور اعلام و اماکن اور رسائل وکتب کے متعلق حواشی و تعلیقات درج کرنے کا پورا اہتمام کیا گیا ہے۔ ان مکاتیب میں درج اکثرو بیشتر استفسارات کے جوابات سید احمد بریلوی کی تحریکِ اصلاح و جہاد کے تینوں وقائع نگاروں (مولانا سید ابوالحسن علی ندوی، مولانا مسعود عالم ندوی، اور مولانا غلام رسول مہر) کی تصانیف میں آگئے ہیں لہٰذا مرتب نے حاشیہ و تعلیقہ نگاری میں ان کی تالیفات سے بھر پوراخذ و استفادہ کیا ہے۔</p>
			<p>اس مقالے میں درج مکتوبات کا ذخیرہ مولانا غلام رسول مہر کے صاحبزادے امجد سلیم علوی (مقیم محمد علی جوہر ٹاؤن، لاہور) کے ہاں محفوظ ہے۔ مقالہ نگار جناب امجد سلیم علوی کا شکر گزار ہے کہ انھوں نے مولانا مہر کے نام سید سلیمان ندوی اور ان کے تلامذہ کے مکتوبات کی نقول فراہم کیں۔</p>
		</section>
	</body>
</document>
