<document>
	<meta>
		<title>خطوط بنام رئیس احمد جعفری: ۱۳</title>
		<author>
			<name>ابوالحسن علی</name>
		</author>
		<original-publication-year>1960</original-publication-year>
		<publication>
			<name>Bunyad, Volume 9</name>
			<year>2018</year>
			<city>Lahore</city>
			<link>https://bunyad.lums.edu.pk/website/journal/vol/5f960116cb2ca/page</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p><annotation lang="en">Abul Hasan Ali Nadvi</annotation>						ابو الحسن علی الحسینی الندوی</p>
			<p><annotation lang="en">Darul Uloom Nadwatululama</annotation>						ندوۃ العلما۔</p>
			<p><annotation lang="en">Lucknow (India)</annotation>			 				 	 لکھنؤ</p>
			<p>برادرِ گرامی منزلت۔ ۔ ۔ ۔ ۔ ۹</p>
			<p>السلام علیکم ورحمۃ اللہ وبرکاتہ، گرامی نامہ مورخہ ۴ دسمبر مجھے کل ملا۔ شام ہی کو سہارن پور روانہ ہو گیا۔ آج دوسرے روز سہارن پور ہی سے یہ عریضہ ارسالِ خدمت کر رہا ہوں۔</p>
			<p>عنایت نامے نے بے پایاں مسرت بخشی۔ آپ نے جس برادرانہ محبت و تعلق کا اظہار فرمایا ہے، وہ میرے لیے بڑی دولت ہے۔ آپ یقین فرمائیں ہم لوگ آپ سے جس طرح ملے (کم سے کم آپ کا یہ بھائی) اس میں بالکل تصنع نہ تھا، قلبی تقاضا تھا اور طبیعت کی کشش، اس کے بہت سے وجوہ ہو سکتے ہیں۔ مجھے خوداندازہ نہ تھا کہ آپ سے اتنا قرب و مناسبت ہے۔ دل را بدل راہیست۔ میرے خیال میں اکثر دوستوں کا یہی حال تھا۔ سب آپ سے اتنی محبت و احترام سے ملے کہ عرصے سے اس کا تجربہ نہیں ہوا تھا۔</p>
			<p>مجھے اس کا قلق اور ندامت ہے کہ میں اسٹیشن پر رخصت کرنے کے لیے حاضر نہ ہوا۔ اس روز خاص طور پر میری طبیعت مضمحل تھی اور مجھے دارالعلوم ہی رہنا تھا۔ دوسرے روز اس کا قلق ہوا۔ اللہ آپ کو بار بار لائے اور یہ مواقع بار بار حاصل ہوں۔</p>
			<p>اللہ تعالیٰ دارالعلوم کی اور اس کے ذریعے دین کی خدمت کی توفیق عطا فرمائے۔ یہ زمانے کا انحطاط اور قحط الرجال ہے کہ ہم جیسے ناتوانوں پر اس کی خدمت کی ذمہ داری آگئی ہے۔ اس کی ترقی کے بارے میں بہت سے حوصلے اور دل کے ارمان ہیں۔ اللہ تعالیٰ محض اپنے فضل سے ان کی تکمیل فرمائے۔ آپ نے اپنی محبت سے جو تجربے کی بات لکھی ہے وہ بڑی قیمتی ہے۔ میں تو اپنے رفقاے کار کا تعاون چاہتا ہوں اور اس لحاظ سے بڑا خوش قسمت ہوں کہ اغراض کے اس دور میں اس دولت سے محروم نہیں ہوں۔ اگر دارلعلوم کے پاس کوئی قیمتی سرمایہ ہے تو یہی کہ اس کے اساتذہ ایک خاندان اور کنبے کی طرح رہتے ہیں۔ خدا اس خصوصیت کو باقی رکھے۔</p>
			<p>آپ کے بیش قیمت مضامین کا ضرور انتظار و اشتیاق رہے گا۔</p>
			<p>امید ہے کہ آپ عبقریت علیؓ کے ترجمے کو نہ بھولے ہوں گے۔ یہ کام بھی ضرور ہو جانا چاہیے اور اس کے لیے آپ کا قلم بحمداللہ موزوں ہے کہ عقیدت و محبت سے بھی بہرہ مند ہے۔</p>
			<p>میں۱۵/ دسمبر کو لکھنؤ سے رنگون کے لیے روانہ ہو رہا ہوں۔ یہ سفر دارالعلوم ہی کے لیے ہے۔ وسط جنوری تک ان شاء اللہ واپسی ہو گی۔ اس عرصے میں اگر یاد فرمائیں تو پتا حسبِ ذیل ہو گا:</p>
			<annotation lang="en">
				<blockquote>
					<p>C/o Qari Abdul Rahman Qasimi,</p>
					<p>M/S National Trading Corporation</p>
					<p>No. 297 / 299 Dalhousie Street</p>
					<p>Rangoon (Burma).</p>
				</blockquote>
			</annotation>
			<p>والسلام مع الاکرام</p>
			<p>آپ کا بھائی</p>
			<p>ابوالحسن علی</p>
			<p>۱۰ دسمبر ۱۹۶۰</p>
			<p>سہارن پور</p>
		</section>
	</body>
</document>