<document>
	<meta>
		<title>اردو زبان و ادب پر گارسیں دتاسی کے احسانات: اوّلین تاریخ ادب اردو</title>
		<author>
			<name>معین الدین عقیل</name>
		</author>
		<publication>
			<name>Bunyad, Volume 5</name>
			<year>2014</year>
			<city>Lahore</city>
			<link>https://gcll.lums.edu.pk/research-publications/bunyad-v-05-2014</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
	</meta>
	<contains-non-urdu-languages>Yes</contains-non-urdu-languages>
	<body>
		<section>
			<p>جنوبی ایشیا میںادب اور بالخصوص اردو زبان و ادب کی تاریخ نویسی نوآبادیاتی دور کا ثمر ہے جب جدید علوم کے اثرات سے ہمارہ معاشرہ فیض پانے کے قابل ہورہاتھا اورزبان اور ادب کی نوعیت اوراس کے معیارکاتعین بھی معاشرے کے محرکات اور تقاضوںکے مطابق کیا جانے لگا تھا۔ تاریخ نویسی کا عمل قبل از یں محض سیاسی واقعات کو محفوظ کرنے یا ترتیب دینے یا اکابر کی سوانحات تحریر کرنے تک محدود تھا۔ اس عمل میں مملکتوں اورحکمرانوں کے احوال تو ہماری روایتی تاریخوں میں خوب جگہ پاتے رہے، اور اگرکچھ بہت مبسوط اور جامع تاریخیں لکھی گئیں تو ان میں سیاسی مدبروں، دانش وروں، اور علما و شاعروں کے احوال بھی شامل ہوتے رہے۔ اسی عمل کے ذیل میں تذکرہ نویسی نے فروغ پایا جس میں رفتہ رفتہ تحقیق و تنقید کے عناصربھی گاہے گاہے جگہ پاتے رہے۔ یہی عناصر، بعد میں ادبی تاریخ نویسی کے عمل میں، اس کا معیار بنتے رہے ہیں۔</p>
			<p>تاریخ، تحقیق اور تنقید کا باہمی امتزاج اور اشتراک ہمیں ابتدا میں شعرا کے معیاری تذکروں میں نظر آتا ہے جس کے زیرِ اثر تذکرہ نگار، شعرا کا کلام منتخب کرتے رہے اور کہیں کہیں ان کی شخصیت اوران کے ذوق و فن کی جانب اشارے بھی کرتے رہے۔ پھران میں گاہے تحقیقی اور تاریخی شعور بھی نظر آتا ہے۔ ابتدائی تذکرہ نگاروں میں قائمؔ (مخزن نکات، ۱۱۶۸ھ؍۱۷۵۱ئ) اورمیرحسنؔ (تذکرہ شعراے اردو، ۱۱۹۱ھ؍۱۷۷۴ئ) وہ تذکرہ نگارتھے جنھوں نے اپنے تذکروں میں شعرا کو اس وقت کے عام رواج کے مطابق، حروف تہجی یا کسی بے ترتیبی کے بجائے متقدمین، متوسطین اور متاخرین (یامعاصرین) جیسے ادوار میں تقسیم کر کے اپنے نیم پختہ سے تاریخی شعور کا اظہار کیا ہے۔ قدرت اللہ شوقؔ کا تذکرہ طبقات الشعرا (۱۱۸۹ھ؍۱۷۷۲ئ) اس شعور میں کچھ اضافے کا پتا دیتا ہے۔ میر حسنؔ نے اگرچہ شاعروں کو حروف تہجی ہی کے اعتبار سے شامل کیا لیکن پھر اسی ترتیب میں انھوں نے مذکورہ طبقات وضع کیے تھے، جب کہ قائمؔ نے حروف تہجی کے بجائے مذکورہ تاریخی ترتیب کو ملحوظ رکھا تھا۔ شوقؔ نے کچھ آگے بڑھ کر اس ترتیب کو زمانی اور طبقاتی اور کچھ موضوعاتی لحاظ سے بھی تقسیم کیا، لیکن یہ کوششِ خام سے زیادہ نہیںاور شعرا کو اس طرح طبقاتی، زمانی وتاریخی نسبت کے لحاظ سے ترتیب دیا ہے کہ یہ عمل ان شعرا کے ساتھ اور ان کے عہد کے ساتھ زیادتی سے کم نہیں۔ یعنی معاصرین کو بھی انھوں نے زمانی اعتبار سے تقسیم کردیا جو یا تو معلومات کی کمی کے باعث ہوا یا تاریخی شعور کے فقدان کی وجہ سے ہوا۔</p>
			<p>واقعہ یہ ہے کہ اس وقت تک تذکروں میں گلشن بے خار (۱۸۳۵ئ) واحد اور جامع تذکرہ ہے جس میں تذکروں کی قدیم مسلمہ روایت کے ساتھ ساتھ تنقید اور معیار کو بھی اہمیت حاصل ہوتی نظر آتی ہے۔ جو اسی روایت کے تسلسل میں کوئی نصف صدی کے بعدآب حیات میں یکجا ہوجاتی ہے، جس میں اب شعرا کے تذکرے کے ساتھ ساتھ لسانی تحقیق، ادبی تنقید اور تاریخ اور سوانح نگاری کے ابتدائی نمونے بھی ملتے ہیں۔ اسی بنا پر یہی ہماری تاریخ نویسی کا آغاز ہے اور تنقیدی شعوراور تحقیقی جستجوکے باعث اب تذکرہ نگاری تاریخ نویسی میں ضم ہوجاتی ہے۔ یوں تذکرے بعد میں بھی، یعنی بیسویں اور اکیسویں صدی میں بھی لکھے جاتے ہیں اور اس طرح یہ روایت یکسر ختم تو نہیں ہوتی لیکن نوعیت اور مقصد اب مختلف ہے اور اہمیت تاریخ نویسی کو حاصل ہے۔</p>
			<p>نوآبادیاتی عہد کے دورِ اول (۱۸۵۷ئ) تک تذکروں میںتاریخی اور تنقیدی شعور کا نسبتاً بہتر اظہار مولوی کریم الدین کے تذکرہ طبقات الشعراے ہند (۱۸۴۸ئ) سے نظر آنے لگتا ہے، جس کو تاریخی و تنقیدی احساس کا حامل ایک زیادہ بہتر تذکرہ کہا جاسکتا ہے اور چونکہ اس کا محرک اور اس کی بنیاد گارسیں دتاسی کی تاریخ ادبیات ہندوی وہندوستانی تھی، جو دراصل تذکرہ بلکہ تاریخ شعرا ہی ہے اوراس وقت، جب کہ یورپ میں بھی ادب کی تاریخ دراصل شاعری ہی کی تاریخ سمجھی جاتی تھی، گارسیں دتاسی کی تاریخ واقعتاً ہمارے تذکروں کی ایک زیادہ مکمل، ضخیم اور ترقی یافتہ صورت ہے اور ایک لحاظ سے ہماری تذکرہ نویسی کے دور میں ادبی تاریخ نویسی کی سب سے پہلی کوشش بھی ہے لیکن جنوبی ایشیا میں نہیں یورپ (پیرس، فرانس) میں۔</p>
			<p>گارسیں دتاسی (۱۷۹۴ئ۔ ۱۸۷۸ئ) بلاشبہ انیسویں صدی کے مستشرقین میں اس اعتبار سے سب سے نمایاں اور ممتاز ہے کہ اردو تحقیق اور مطالعۂ اسلام کے ضمن میں اس کے تحقیقی مطالعات نے اپنے موضوعات پر ایسا ذخیرۂ مآخذ فراہم کردیا ہے کہ جن سے استفادے کے بغیر اردو زبان و ادب اور ہندوستانی مسلمانوں کی تاریخ و تہذیب کا کوئی مطالعہ، خصوصاً انیسویں صدی کے تعلق سے، جامع اور مستند نہیں ہوسکتا۔ وہ ایک کثیر التصانیف محقق و مصنف تھا اور سب کچھ فرانسیسی زبان میں لکھتا رہا۔ اس کی محض چند کتابیں، اس کے انتقال کے کوئی نصف صدی کے بعد ہی کسی زبان میں منتقل ہونا شروع ہوئیں یا پھر ہمارے دانشوروں اور محققین و مصنّفین نے اپنے ذوق و شوق اور اپنے مطالعات کے سلسلے میں جب خصوصاً فرانس میں وقت گذارا تو اردو کے تعلق سے اس کی تحقیقات سے واقفیت حاصل ہونے اور ان کی افادیت و اہمیت کو سمجھنے کی وجہ سے اردو زبان میں ان کے ترجموں کو ضروری سمجھا اور یوں اس کے خطباتاور تمہیدی خطبات جیسے مجموعوں کی صورت میں اس کی تحقیقات بیسویں صدی کے تیسرے اور چوتھے عشروں میں اردو میں منتقل ہوئیں اور اردو محققین کے لیے اہم مآخذ ثابت ہوئیں۔ پھر یہی مجموعے قدرے ترمیم و تصحیح کے ساتھ سن ساٹھ اور ستر کی دہائی میں شائع ہوئے۔</p>
			<p>اس عمل کے دوسرے مرحلے میں اس کی بعض تصانیف کو، جو اردو زبان و ادب کے لیے مآخذ کی حیثیت رکھتی ہیں، جیسے اردو شعرا کے تذکروں پر اس کے مطالعات جنھیں اولاً منشی ذکاء اللہ دہلوی (۱۸۳۲ئ۔ ۱۹۱۰ئ) نے اردو میں ترجمہ کیا اور بعد میں اسے اضافی معلومات کے ساتھ ڈاکٹر تنویراحمد علوی (پ: ۱۹۲۵ئ) نے مرتب و شائع کیا۔ اسی کام کوڈاکٹر ریاض الحسن (۱۹۰۲ئ۔ ۱۹۸۲ئ) نے بھی انجام دیا۔ یہ سب ہوا لیکن افسوس کہ اردو تحقیق کے ضمن میں دتاسی کی سب سے اہم تصنیف، اس کی تاریخ ادبیاتِ ہندوی و ہندوستانی <annotation lang="fr">(Histoire de la Litterature Hindouie et Hindoustanie)</annotation> ، جو اولاً ۱۸۳۹ء میں، اورپھر ۱۸۴۷ء میں (بطورجلد دوم) اور بعد میںبہت قیمتی و تازہ اضافوں کے ساتھ ۱۸۷۰ء اور ۱۸۷۱ء میں شائع ہوئی، لیکن اپنی اشاعت کے ۹۰ سال گذرنے اور اردو زبان و ادب کا انتہائی ناگزیرماخذ ہونے کے باوجود نہ انگریزی میں اور نہ اردو میں ترجمہ ہوکرمنظرِ عام پر آئی، جب کہ دتاسی کی مذکورہ تصنیف (تذکرۂ شعرا) سے قطعِ نظر اس کے سارے ہی خطبات کومذکورہ بالا صورتوں میں مولوی عبدالحق (۱۸۷۰ئ۔ ۱۹۶۱ئ) نے انجمن ترقیِ اردو، اورنگ آباد کے تحت اہتمام سے ترجمے کرواکے شائع کروادیا تھا۔ اسی طرح کا اہتمام اس وقیع تصنیف کے لیے بھی ضروری تھا۔ بہر حال اس کا ترجمہ ڈاکٹر ابواللیث صدیقی (۱۹۱۶ئ۔ ۱۹۹۴ئ) کی مرضی سے شعبۂ اردو، جامعہ کراچی کے تحت۱۹۶۰ء میں ایک فرانسیسی خاتون لیلیان سیکستین نازرو نے راست فرانسیسی زبان سے اردو میں کیا، جس کے بارے میں ضروری تفصیلات ذیل میں دیکھی جاسکتی ہیں، لیکن پھر بھی مزید نصف صدی گذرجانے کے باوجود یہ ترجمہ تاحال شائع نہ ہوا۔</p>
			<p>یہ ترجمہ پی ایچ ڈی کی سند کے حصول کے مقصد سے امتحان کے رسمی تقاضوں کے مطابق کراچی یونی ورسٹی میں ۱۹۶۰ء میں پیش کیا گیا تھا۔ مترجمہ فرانسیسی تھیں۔ نامور محقق اور عالم ڈاکٹر محمد حمیداللہ (۱۹۰۹ئ۔ ۲۰۰۲ئ) کی وجہ سے، جو ایک عرصے سے پیرس میں مقیم تھے، ان میں اردو زبان سے رغبت پیدا ہوئی اور انھوں نے اردو سیکھی اور پیرس کی سو بورن یونی ورسٹی اور ادارۂ السنۂ شرقیہ سے فارغ التحصیل ہوئیں۔ روایت ہے کہ وہ وہاں سفارت خانۂ پاکستان میں ملازمت کے باعث یا کسی اور حیثیت میں وابستہ تھیں۔ پھرپاکستان کے سابق وزیر اعظم حسین شہید سہروردی (۱۸۹۳ئ۔ ۱۹۶۳ئ) کی وساطت سے تعلیمی وظیفے پریہ پاکستان آئیں اور کراچی یونی ورسٹی کے شعبۂ اردو سے، بغرضِ حصولِ سند پی ایچ ڈی، منسلک ہوکر یہ کام کیا، جس کے نگران ڈاکٹر ابو اللیث صدیقی مقرر ہوئے۔ ’مجلسِ اعلیٰ تعلیم و تحقیق‘ <annotation lang="en">(Board of Advance Studies and Research)</annotation> ، جامعہ کراچی کے اجلاس، مؤرخہ ۲۸ ستمبر ۱۹۶۰ء میںقرارداد نمبر ۱۰ کے تحت اس خاتون کا داخلہ پی ایچ ڈی میں اس سابقہ تاریخ سے منظور ہوا، جب اس خاتون نے ڈاکٹر لیث صاحب کے ساتھ کام شروع کیا تھا۔ مقالے کے ممتحن ڈاکٹر یوسف حسن خاں (پرووائس چانسلر، کراچی یونی ورسٹی) ، ڈاکٹر عزیز احمد (لندن، معروف ناول و افسانہ نگار اور محقق) اور ڈاکٹر ابواللیث صدیقی مقرر ہوئے۔ زبانی امتحان کے لیے ڈاکٹر یوسف حسن خاں اور ڈاکٹر ابواللیث صدیقی کا نام تجویز ہوا تھا لیکن کسی وجہ سے ڈاکٹر یوسف حسن خاں کی معذرت کے سبب ان کی جگہ ایف اے کریم فضلی ممتحن نامزد ہوئے۔ ان ممتحنین کی سفارش کے نتیجے میں مؤرخہ ۱۶ جنوری ۱۹۶۱ء کے اجلاس میں اس خاتون کو کامیاب قرار دے کر پی ایچ ڈی کی سند دینا منظور کرلیاگیا۔</p>
			<p>بظاہر محض کسی کتاب کاترجمہ اس سند کے لیے قابلِ قبول نہ ہوسکتاتھا اس لیے مترجمہ نے ترجمے میں مصنف کے بیانات کی تصدیق و توثیق کے لیے ہم عصر مآخذ سے، جن کے حوالے خود مصنف نے متن میں دیے تھے، اسنادپیش کرنے کی کوشش کی ہے اور مصنف نے جن مقامات پر معلومات تشنہ چھوڑ دی تھیں کہیں کہیں وہاں متعلقہ معلومات کو حواشی میں تحریر کیا ہے یا جن شعرا کے اشعار کا حوالہ مصنف نے دیاتھا یا ان کے ترجمے فرانسیسی میں کیے تھے، لیکن اشعار نقل نہیں کیے تھے، مترجمہ نے متعلقہ مآخذ سے ایسے متعدد اشعار کو اخذ کر کے متن ہی میں انھیں شامل کردیا ہے یا اگر وہ اشعار دستیاب نہ ہوئے تو وہاں معذوری ظاہر کردی ہے۔ جہاں کہیں ضروری محسوس ہوا وہاںنثری عبارتیں بھی نقل کی ہیں۔ یہ سب مترجمہ کے کیے ہوئے ایسے اضافے ہیں جو اصل فرانسیسی متن میں موجود نہیں۔</p>
			<p>مترجمہ نے اپنی جانب سے ایک اورمزید کوشش یہ کی ہے کہ اپنے تحریر کردہ ’تعارف‘ کے آخر میں ان مآخذ کی ایک فہرست بھی درج کردی ہے جنھیں مصنف نے پیشِ نظر رکھ کر یہ کتاب تصنیف کی تھی۔ اس فہرست میں دیکھا جاسکتاہے کہ مترجمہ نے ان مآخذ کی وہ اشاعتیں درج کی ہیں جو اس کے اپنے پیشِ نظر رہیں، جب کہ مصنف کے سامنے تو ان میں سے اکثر مآخذ اس وقت تک غیر مطبوعہ تھے۔</p>
			<p>مترجمہ نے جہاں متن یا حواشی میں مغربی نام تحریر کیے ہیںوہاں انھیں اردو میں لکھنے کی پوری کوشش کی ہے لیکن متعدد مقامات پر نام رومن ہی میں رہنے دیے ہیں۔ اس کی ایک وجہ بظاہر ان ناموں کا تلفظ بھی ہوسکتا ہے جن کو اردو میںلکھنا مترجمہ کے لیے ممکن نہ رہا ہوگا۔ مترجمہ نے گارسیں دتاسی کے نام کا املا ’گارساں دتاسی‘ کیا ہے لیکن ڈاکٹر محمد حمید اللہ (۱۹۰۹ئ۔ ۲۰۰۲ئ) نے، جو فرانسیسی زبان میں کامل مہارت رکھتے تھے، ’گارساں‘ کے لیے ’گارسیں‘ تلفظ پر اصرار کیا ہے، اس لیے جہاں جہاں مصنف کے نام کو راقم نے تحریر کیا ہے وہاں ’گارسیں‘ لکھنے کو ترجیح دی ہے۔</p>
			<p>اس ترجمے کا جو مسودہ دستیاب ہے، اس میں جگہ جگہ ڈاکٹر ابو اللیث صدیقی مرحوم کے قلم سے اضافے اور تصحیحات موجود ہیں۔ اگرچہ مترجمہ لیلیان نازرو ہیں لیکن اکثر مقامات پر بامحاورہ زبان، روزمرہ تراکیب اور زبان کے فطری لب و لہجے کو دیکھ کر گمان غالب ہوتاہے کہ زبان و بیان ہر جگہ مترجمہ کانہیں، ڈاکٹرابواللیث صدیقی کا قلم صاف جھلکتاہے اور اکثر مقامات پر یہ یقین ہوتاہے کہ یہ زبان یا اسلوب مترجمہ کا نہیں ہوسکتا۔ متعدد مقامات ایسے بھی دیکھے جاسکتے ہیں کہ جہاں زبان کسی غیر اہلِ زبان کی ہو نہیں سکتی۔ پھر ایک اور امر بھی قابلِ مشاہدہ ہے کہ زبان اور اسلوب ہر جگہ یکساں نہیں، کہیں کہیں گمان گذرتا ہے، اور حقیقت سے قریب بھی معلوم ہوتاہے کہ یہ سارا ترجمہ اور اس کا اسلوب و بیان محض مترجمہ کے نہیں اور کسی ایک نہیں بلکہ کم از کم دو افراد کی کوششوں پر منحصر ہیں۔ پھر حواشی اور ’تنقیدبر حاشیۂ مصنف‘ کے ذیل میں کچھ ایسی ادبی معلومات بھی ترجمے میں شامل ہیں جن کے بارے میں بھی یہ یقین سے کہا جاسکتاہے کہ ایسی معلومات کا پیش کرنا کسی غیر زبان کے اس سطح کے کسی فردکے لیے ممکن نہ تھا۔ یہ معلومات اردو ادب کے نہایت گہرے اور وسیع مطالعے کا ثمر ہوسکتی ہیں۔</p>
			<p>اس تصنیف اور اس ترجمے سے قطعِ نظر اس کا مصنف ہمارے لیے اس اعتبار سے اہم اور قابلِ ستائش ہے کہ اس کا نام ایسے مستشرقین میں شامل ہے جو جنوبی ایشیا کبھی نہ آئے لیکن اپنے ملک میں رہ کر اردو زبان و ادب کے مطالعہ وتحقیق میں جستجو اور انہماک، مستقل مزاجی اور محنت و لگن کا ثبوت دیا، ان میں فرانس کے گارسیں دتاسی کا نام، خصوصاً انیسویں صدی کے مستشرقین میں، سب سے مختلف اور نمایاں کہا جاسکتا ہے۔ ایک ایسے دور میں جب اردو زبان علمی زبانوں کی صف میںابھی شامل نہ ہوئی تھی، نہ اس کی معیاری لغات اور قواعد مرتب ہوئی تھیں، نہ یہ تدریسی زبان بنی تھی اور نہ علمی ذریعۂ اظہار کے قابل سمجھی گئی تھی، نہ اس کی تاریخ کے ارتقائی مدارج اور مراحل کو سمجھنے کا کوئی واضح شعور موجود تھا، نہ ہی اس کے ادب کی تاریخ مرتب کرنے کاکسی کو احساس رہا، ایسے وقت میں گارسیں دتاسی اس زبان کے مطالعہ و تحقیق کی جانب اس طرح متوجہ ہوتا ہے کہ اپنی ساری زندگی اس کے لیے وقف کردیتا ہے۔ وہ اس زبان کی روز افزوں مقبولیت اور ترقی کا اندازہ لگا کر اسے اپنی توجہ کامرکز بنا لیتا ہے اور اس زبان کو ترقی یافتہ زبانوں کی صف میں دیکھنے کا آرزو مند رہتا ہے۔</p>
			<p>اس کی شخصیت، حالاتِ زندگی، اس کے علمی انہماک، اس کی اردو خدمات اور اس کی تصانیف وتالیف کے جائزے و مطالعے پر مشتمل متعدد کوششیںاردو زبان میں منظر عام پرآچکی ہیں۔ مثلاً مذکورہ موضوعات پر درج ذیل مآخذ مبسوط معلومات فراہم کرتے ہیںـ:</p>
			<list>
                <li>۱۔	محی الدین قادری زور، گارساں دتاسی اور اس کے ہم عصر بہی خواہانِ اردو (حیدرآباد، ۱۹۴۱ء اور۱۹۴۷ئ) ۔</li>
                <li>۲۔	ثریا حسین، گارسیں دتاسی: اردوخدمات، علمی کارنامے (لکھنؤ، ۱۹۸۴ئ) ۔</li>
                <li>۳۔	قاضی عبدالودود، گارساں دتاسی (پٹنہ، ۱۹۹۵ئ) ۔</li>			
			</list>
			<p>ان مبسوط مطالعات کے علاوہ، جن میں سے آخر الذکر مختلف وقتوں میں لکھے گئے مقالات کا مجموعہ ہے، دیگر مآخذ میں سے درج ذیل مقدمات، پیش لفظ، مقالات اور کتابیں بھی قیمتی معلومات پر مشتمل ہیں:</p>
			<list>
                <li>۱۔	عبدالحق، ”مقدمہ“ مشمولہ خطبات گارساںدتاسی (اورنگ آباد، ۱۹۳۵ئ، اشاعتِ دوم، کراچی، ۱۹۶۴ئ) ۔</li>
                <li>۲۔	محمد حمید اللہ، ”اختتامیہ“ مشمولہ مقالات گارسیں دتاسی جلداول (کراچی، ۱۹۶۴ئ) ۔</li>
                <li>۳۔	آغاز افتخار حسین، یورپ میں تحقیقی مطالعے (لاہور، ۱۹۶۷ئ) ۔</li>
                <li>۴۔ 	آغا افتخار حسین، یورپ میں اردو (لاہور، ۱۹۶۸ئ) ۔</li>
                <li>۵۔	تنویر احمد علوی، ”مقدمہ“ مشمولہ رسالۂ تذکرات مصنف گارسیں دتاسی، مترجم مولوی ذکاء اللہ دہلوی (دہلی، ۱۹۶۸ئ) ۔</li>
                <li>۶۔	رضیہ نور محمد، اردوزبان و ادب میں مشتشرقین کی علمی خدمات کا تحقیقی و تنقیدی جائزہ (لاہور، ۱۹۸۵ئ) ۔</li>
                <li>۷۔	سلطان محمود حسین، تعلیقاتِ خطبات گارسیں دتاسی (لاہور، ۱۹۸۷ئ) ۔</li>
                <li>۸۔	”تعلیقاتِ خطباتِ گارساں دتاسی“ تبصراتی مقالہ، معین الدین عقیل، مشمولہ اردو تحقیق: صورتِ حال اور تقاضے (اسلام آباد، ۲۰۰۸ئ) ۔</li>
			</list>
			<p>گارسیں دتاسی کی ان تصانیف پر، جن کا تعلق اردو زبان و ادب سے ہے، مفصل معلومات ثریا حسین نے اپنے مذکورہ بالا مبسوط مقالے میں یکجا کردی ہیں اور اس کی تمام تصانیف و تالیفات کی ایک جامع فہرست بھی اپنے مقالے کے آخر میں شامل کردی ہے، جن کی مجموعی تعداد ۱۵۵ ہے۔ ان سے قطعِ نظر گارسیں دتاسی کی جو تصانیف اردو میں ترجمہ ہوئیں، وہ یہ ہیں:</p>
			<list>
                <li>۱۔	تذکرہ طبقات الشعراے ہند مولفہ مولوی کریم الدین پانی پتی (دہلی، ۱۸۴۷ئ) ؛ دتاسی کی تصنیف تاریخ ادیباتِ ہندوی وہندوستانی <annotation lang="fr">(Histoire de la Litterature Hindouie et Hindoustanie)</annotation> (پیرس، ۱۸۳۹ئ) سے ماخوذمعلومات پر مشتمل، جن کو فرانسیسی سے ایف فیلن <annotation lang="en">(F. Fallon)</annotation> نے انگریزی میں اور مولوی کریم الدین نے انگریزی سے اردو میں منتقل کیا۔</li>
                <li>۲۔	تذکرات گارساں دتاسی ترجمہ: مولوی ذکاء اللہ دہلوی (دہلی، ۱۸۵۴ئ) ؛ اس کتاب کو ڈاکٹر تنویر احمد علوی نے اپنے حواشی کے ساتھ مرتب کر کے شائع کیا۔ (رسالۂ تذکرات، دہلی، ۱۹۶۸ئ) ۔</li>
                <li>۳۔	تذکرہ مختصر احوال مصنّفین ہندی مو لوی ذکا اللہ دہلوی نے اصل تصنیف <annotation lang="fr">(Les Auteurs Hindoustanis et Leurs Ouvrages)</annotation> (پیرس، ۱۸۵۵ئ) سے اردو میں ترجمہ کیا (دہلی، ۱۸۵۵ئ) ؛اس کتاب کادوسرا ایڈیشن گارسیں دتاسی نے <annotation lang="fr">(Les Auteurs Hindoustanis et Leuvres Ouvrages d'apres les Biographies Originales)</annotation> کے نام سے مرتب کیا، تواس کے ایک جز کا ترجمہ ڈاکٹر ریاض الحسن نے اردوکے تذکرے کے عنوان سے شائع کیا۔ مشمولہ اردو کراچی (جنوری۱۹۵۰ئ) ۔</li>
                <li>۴۔	خطبات گارساںدتاسی، مذکورہ بالا۔</li>
                <li>۵۔	مقالات گارساں دتاسی، بہ تصحیح ڈاکٹر محمد حمید اللہ (کراچی، ۱۹۷۵ئ) ۔</li>
                <li>۶۔	تمہیدی خطبے، بہ تصحیح ڈاکٹر عبدالستار صدیقی (دہلی، ۱۹۴۱ئ) ۔</li>
			</list>
			<p>گارسیں دتاسی نے اردو زبان و ادب کے تعلق سے جو کام کیے، انھیں ان درج ذیل اقسام کے تحت دیکھا جاسکتا ہے:</p>
			<list>
                <li>۱۔	فرانسیسی زبان میں اردو زبان وادب سے متعلق تحریریں،</li>
                <li>۲۔	اصل اردو متون کی ترتیب و تدوین، اور</li>
                <li>۳۔	اردو کتابوں اور تحریروں کے تراجم، فرانسیسی زبان میں۔</li>			
			</list>
			<p>یہاں اس جائزے میں ۲ اور ۳ سے ہمیں غرض نہیں۔ فرانسیسی میں گارسیں دتاسی نے اردو زبان و ادب سے متعلق جو کتابیں یا مقالات تحریر کیے، ان میں معلومات کی فراوانی کے لحاظ سے اس کے وہ خطبات اہم ہیں جو وہ ۱۸۵۰ء سے ۱۸۷۷ء تک ہر سال دیاکرتا تھا اور جو اردو میں خطباتِ گارساں دتاسیکے عنوان سے انجمن ترقیِ اردو، اورنگ آباد سے۵ ۱۹۳ء میں، مقالاتِ گارساں دتاسی کے نام سے دہلی سے ۱۹۴۳ء میں اورپھر کراچی سے۱۹۶۴ء میں شائع ہوئے۔ پھرتمہیدی خطبات کے نام سے بھی اس کے ابتدائی سالوں کے خطبات دہلی سے ۱۹۴۶ء میں شائع ہوئے۔ ان سب سے قطعِ نظر تاریخ ادبیاتِ ہندوی و ہندوستانی <annotation lang="fr">(Histoire de la Litterature Hindouie et Hindoustanie)</annotation> اس کا سب سے اہم کارنامہ ہے۔ اس نے یہ تاریخ ۱۸۳۹ء میں مکمل کی، لیکن وہ اس حد تک اس کے لیے مواد جمع کرچکا تھا کہ وہ سارا دستیاب شدہ مواد اس جلد میں سمیٹ نہ سکا، چنانچہ اس نے جب اس کتاب کو اشاعت کے لیے دیا تو اسے جلد اول قرار دینا مناسب سمجھا اور پھر مزید مواد کی فراہمی و ترتیب میں مصروف رہا۔ پہلی جلد کے اختتام تک مزید حاصل شدہ مواد اور پھر بعد میں موصولہ مواد کو ترتیب دے کر اسے اس نے دوسری جلد کے طور پر ۱۸۴۷ء میں شائع کردیا۔ لیکن یہ سلسلہ یہیں ختم نہیں ہوا، وہ مسلسل مواد جمع کرتارہا اور اسے اپنے خطبات کی صورت میں ہر سال مرتب اورپیش کرتا رہا۔ پھر اس نے اپنی تاریخ کی کسی اگلی جلد یا جلدوں کی اشاعت سے بہتر یہی سمجھا کہ کل دستیاب مواد کو اب ایک مزید ضخیم تاریخ کے طور پر مرتب کرنا چاہیے۔ اس طرح اس کی یہ تاریخ ۲۳سال کے بعدتین جلدوں میں شائع ہونا شروع ہوئی۔ چنانچہ اس کی پہلی اور دوسری جلد۱۸۷۰ء میں اور تیسری ۱۸۷۱ء میں شائع ہوئی۔</p>
			<p>اس تاریخ کی اولین اشاعت کی پہلی جلد۱۸۳۹ء میں پیرس سے ’مجلس تراجم شرقیہ برطانیہ عظمیٰ و آئر لینڈ‘ <annotation lang="en">Oriental Translation Committee, Great Britain and Ireland</annotation>کے زیرِ اہتمام شائع ہوئی تھی۔ اس پہلی جلد کا ذیلی عنوان سوانحات اور کتابیات <annotation lang="fr">(Biographie et Bibliographie)</annotation> سرورق پر تحریر تھا، جس سے اس جلد کے موضوع اور مندرجات کی وضاحت ہوتی ہے۔ گارسیں دتاسی نے اس کا انتساب مورخہ۱۵ اپریل۱۸۳۹ء کو تحریر کیا تھا، جو ملکۂ برطانیہ کے نام تھا۔ پھر اس کا پیش لفظ تحریر کیا ہے، جو۱۶ صفحات پر محیط ہے۔ اس پیش لفظ کے اہم مطالب کا خلاصہ قاضی عبدالودودنے اردومیں تحریر کیا تھا۔ اس کے بعد شاعروں و مصنّفین کا تذکرہ ہے جو رومن حروف تہجی میں <annotation lang="en">A</annotation> سے <annotation lang="en">Z</annotation>تک ہے۔ یہ متن کل۵۵۴ صفحات پر مشتمل ہے، پھر ضمیمہ ہے جو تذکروں کے تعارف اور کتابیات پر مشتمل ہے اور یہ صفحہ ۵۵۵سے۶۰۵ تک پھیلا ہوا ہے۔ اس کے بعد اشاریہ ہے جو اشخاص کے لیے صفحہ۶۰۷سے ۶۱۷تک اور اسماے کتب کے لیے ۶۱۸ سے۶۳۰تک محیط ہے۔ اس آخری صفحہ پر فرانسیسی زبان میں ”پہلی جلد کا اختتام“ تحریر ہے۔</p>
			<p>دوسری جلد اسی عنوان سے۱۸۴۷ء میں مجلس مذکورہی کے اہتمام سے پیرس سے شائع ہوئی۔ یہ کل۶۰۸صفحات پر مشتمل تھی۔ سرورق کی پشت یا صفحہ ۲ پر ایک عبارت فرانسیسی میں تحریر ہے جس کا مفہوم یہ ہے کہ کتاب ایسٹ انڈیا کمپنی (۷۰۔ لیڈن ہال اسٹریٹ، لندن) کی اجازت سے سرکاری مطبع پیرس سے شائع کی جارہی ہے۔ سرورق کے بعد۲۰۲ صفحات پر مشتمل پیش لفظ ہے جس میں گارسیں دتاسی نے ہندی اور اردو شاعری کی اصناف کا تعارف حروف تہجی کی ترتیب سے تحریر کیا ہے اور پھر صنائع و بدایع اور ادبی اصطلاحات پر روشنی ڈالی ہے۔ اس حصے کا ترجمہ بھی قاضی عبدالودود نے مذکورہ مقالے میں جلد اول کے مقدمے کے بعد شامل کیا۔ متن کا آغاز صفحہ ۱سے کیا گیا ہے اور یہ اقتباس اور ان کی توضیحات پر مشتمل ہے۔ چنانچہ سر ورق پر اس جلد کا موضوع ذیلی عنوان کے طور پر تحریر کردیاگیا ہے: <annotation lang="fr">Extraits et Analyses</annotation>۔ متن کی ترتیب اس طرح ہے کہ پہلے اقتباس نقل کیا گیا ہے پھر اقتباس سے متعلق مزید معلومات فراہم کی گئی ہیں۔ یوںیہ متن صفحہ ۶۰۴ پر مکمل ہوتا ہے۔ صفحہ ۶۰۵سے۶۰۸تک فہرست مندرجات ہے۔</p>
			<p>اس تصنیف کا دوسرا ایڈیشن خاصے اضافوں کے ساتھ ’ایشیاٹک سوسائٹی، پیرس‘ کے زیرِاہتمام تین جلدوں میں شائع ہوا۔ سرورق پر ”دوسری اشاعت“ کے ساتھ تحریرہے کہ ”نظرثانی، تصحیح اور خاصے اضافوں کے ساتھ“ ۔ پہلی جلد۱۸۷۰ء میں شائع ہوئی، جو پیش لفظ کے ۴اور متن کے ۶۲۴ صفحات پر مشتمل تھی۔ متن میں۷۰ صفحات پر مشتمل مقدمہ ہے، جس میں مصنف نے اردو زبان اور اس کے اسالیب اور اس کتاب کے مآخذ کا تعارف تحریر کیا ہے اور ذیل میں ادبی اصناف اور اصطلاحات کی تشریح کی ہے اور پھر تذکروں کا تعارف کرایا ہے، جو اس کتاب کے مآخذ کی حیثیت میں اس کے پیش نظر رہے۔ یہ تذکرے تعداد میں۶۶تھے۔ متن کا وہ حصہ جو صفحہ۷۳سے شروع ہوتا ہے، شعرا و مصنّفین کے تراجم پر مشتمل ہے اور حروف تہجی کی ترتیب میںمولوی مظہر علی حضوری کے ترجمے پر ختم ہوتا ہے۔ آخر میں صفحہ۶۱۹ سے۶۲۴ تک محمدعاجزکے قصۂ لعل و گوہرپر وضاحتی وتنقیدی شذرہ تحریر کیا ہے، جس کا ذکر اس نے صفحہ۶۸۔ ۶۹ پر متن میں کیا تھا۔ اس طرح یہ جلدصفحہ۶۲۴ پر ختم ہوتی ہے۔</p>
			<p>دوسری جلد بھی۱۸۷۰ء میں شائع ہوئی جو رومن حرف I اور عبارت حاجی مرزا عابد علی بیگ زائر کے ترجمے سے شروع ہوتی ہے۔ اس میں حکیم سید عنایت حسین رسوا تک کا ترجمہ شامل ہے، جو صفحہ ۵۹۴ پر ہے۔ اسی صفحہ سے مستعان شاہ مدارسی اورالٰہی بخش نشاط کے ذیل میں ان کی مذکور مثنویوں پر اضافی معلومات درج کی ہیں، جو صفحہ۶۰۸ تک محیط ہیں۔</p>
			<p>تیسری جلد ایک سال کے بعد۱۸۷۱ء میں اسی اہتمام اور تسلسل میں شائع ہوئی۔ اس کاآغاز ایک استدراک سے ہوتا ہے، جو ۸ صفحات پر مشتمل ہے۔ مصنف نے اسے ۵اکتوبر۱۸۷۱ء کو تحریر کیا۔ اس میں سابقہ دو جلدوں کے مندرجات میں حرف ”ک“ <annotation lang="en">(K)</annotation> ، ”و“ <annotation lang="en">(W)</annotation> تک شروع ہونے والے مصنّفین و شعراکے تراجم مختصراً شامل کیے ہیں۔ خواتین کے ناموں کی فہرست اسی ذیل کے آخر میں شامل کی گئی ہے۔</p>
			<p>اس جلد کا متن حرف ”س“ کے اولین شاعر میر سعادت علی کے ترجمے سے شروع ہوتا ہے اور صفحہ۳۵۳ پر مولوی ذوالفقار علی کے ذکر پر مکمل ہوتا ہے۔ اس کے بعد۳۵۵ سے۳۷۶ تک اختتامیہ تحریر ہے، جس میں تصحیح وا ضافے کیے گئے ہیں۔ اس کے بعد ضمیمے ہیں۔ ضمیمۂ اول کتابوں کی وضاحتی فہرست پر مبنی ہے، جن کا ذکرمتن میں بطور حوالہ یا استناد آیا ہے۔ یہ ضمیمہ صفحہ ۳۷۷ سے ۴۸۸ تک، ان ہی کتبِ حوالہ کی فہرست ہے اور اسے بھی حروف تہجی کے لحاظ سے ترتیب دیا گیا ہے۔ آخر میں مفصل اشاریے ہیں، جو اولاًاسماے رجال، صفحہ۴۸۹ سے۵۵۰تک اور پھر اسماے کتب صفحہ ۵۵۱سے آخری صفحہ ۶۰۳تک پھیلے ہوئے ہیں۔</p>
			<p>گارسیں دتاسی کی اسی کتاب کی دوسری اشاعت ۹۷ سال کے بعد ۱۹۶۸ء میں (فرانسیسی زبان ہی میں) نیویارک سے منظر عام پر آئی، لیکن افسوس کہ اس اہم تصنیف کا اب تک کوئی مکمل ترجمہ اردویا انگریزی یا کسی اور زبان میں شائع نہیں ہوا، جو جنوبی ایشیا کے قارئین کے لیے قابلِ استفادہ ہوتا۔ اس کے مقدمے اور اولین صفحات کے ترجمے ضرور ہوئے، مثلاً: اس کے مقدمے کا انگریزی ترجمہ گیتاکرشن کٹی نے<annotation lang="en">Indian Literature</annotation> (دہلی: مئی، جون۱۹۸۴ئ) میں شائع کیا۔ اس کے علاوہ عزت اللہ بنگالی کے فارسی قصے گل بگاؤلیکے فرانسیسی میں گارسیں دتاسی کے تحریر کردہ خلاصے کا بھی انگریزی میں ایک ترجمہ تھا مس فلپ <annotation lang="en">(Thomas Phillip)</annotation> نے کیا، جو ڈبلیو اے کلوسٹن <annotation lang="en">(W. A. Clouston)</annotation> کی مرتبہ کتاب<annotation lang="en">A Group of Eastern Romances</annotation> میں <annotation lang="en">"Rose of Bakauali"</annotation>کے عنوان سے شامل ہوا۔ یہ کتاب لندن سے۱۸۸۹ء میں شائع ہوئی تھی۔</p>
			<p>افسوس یہ اہم تصنیف اپنے موضوع اور اپنی معلومات پر نہایت اہم ہونے کے باوجود ابھی تک اردو میں مکمل ترجمہ نہیں ہوئی اور جس حد تک اس کا ترجمہ ہوا وہ بھی ہنوز غیر مطبوعہ رہا۔ اس کے ایک انگریزی ترجمے کا ذکر ضرور ملتا ہے کہ کسی شخص نے جو پانڈی چری میں مقیم تھا، اس کی ایک جلد کا ترجمہ انگریزی میں کیا تھا، جس کا مسودہ اس نے نواب نصیر حسین خاںخیالؔ (۱۸۸۰ئ۔ ۱۹۳۴ئ) کو ملاحظے اور اشاعت کی غرض سے بھیجا تھا۔ نواب صاحب نے یہ انگریزی ترجمہ اردو میں منتقل کرنے کے لیے محمد محفوظ الحق (۱۹۰۰ئ۔ ۱۹۴۶ئ) کو دے دیا، جنھوں نے اس جلد کا ترجمہ تو نہ کیا لیکن اس کے مقدمے کا ترجمہ کر کے اسے معارف (اعظم گڑھ) میں گارسیں دتاسی کے اولین تعارف کے طور پر اگست۱۹۲۲ء میں اور پھر مقدمے کا ترجمہ ستمبر۱۹۲۲ء کے شماروں میں شائع کیا۔</p>
			<p>اس تصنیف کا ایک تنقیدی مطالعہ ایک فرانسیسی اسکالر <annotation lang="en">Robert Ardovin</annotation> نے فرانسیسی زبان میں پی ایچ ڈی کی سند کے حصول کی غرض سے بعنوان <annotation lang="en">Critical study of Garcin de Tassy's Histoire de la Litterature Hindouie et Hindoustanie</annotation> چار جلدوں میں تحریر کیا اور ڈپارٹمنٹ اوف موڈرن یورپین لینگویجز، جواہر لال نہرویونی ورسٹی، نئی دہلی میں پیش کرکے ۱۹۷۷ء میں پی ایچ ڈی کی سند حاصل کی۔</p>
			<p>اس کتاب کی تصنیف کے لیے دتاسی نے جو محنت کی ہے، جس جستجو کا ثبوت دیاہے، اور جس لگن اور مشقت سے معلومات یکجا کی ہیں، اس کتاب کے ہر صفحے سے اس کا اندازہ ہوتاہے۔ وہ جس طرح اپنے ذوق و شوق کے تحت اس کے لیے مواد اور معلومات حاصل کرتارہا، اس کی جتنی بھی داد دی جائے کم ہے۔ اس نے اردو سے محبت کے ذیل میں، اپنے شوق کی تکمیل کی خاطر اور پھراپنے مطالعے کو وسعت اور گہرائی سے ہم کنار کرنے کے لیے علمِ عروض اور بیان و بدیع تک سے واقفیت حاصل کرنے کی مخلصانہ کوشش کی کہ تقطیع کے اصولوں اور بحروں سے شناسائی کا بھی وہ جابجا ثبوت دیتارہاہے اور ساتھ ہی تاریخ گوئی سے اپنی واقفیت کی مثالیں بھی اس نے پیش کی ہیں۔</p>
			<p>مصنف نے اسی ذیل میں یہ بھی بتادیا ہے کہ کون کون سی کتابیں اس نے بالمشافہ دیکھی ہیں۔ وہ اسے کس طرح حاصل ہوئیں، کس کس کے توسط سے ملیں، وہ کن کن کتب خانوں میں، قلمی یا غیر مطبوعہ، موجود ہیں اور خود اس کے ذاتی ذخیرے میں ان میں سے کون کون سی کتابیں موجود ہیں۔ اس طرح ایک فہرست کتب اس کے کتب خانے کی ایسی بن سکتی ہے جو شاید اس فہرست میں اضافہ ثابت ہو جسے قاضی عبدالودود نے تیارکیا تھا۔ اس پر مستزاد گارسیںجگہ جگہ معاصر معلومات، خصوصاً مطبوعات کی تفصیلات بیان کرتے ہوئے ان اخبارات کا حوالہ بھی دیتارہاہے جن سے اسے یہ معلومات حاصل ہوئیں۔ یہاں یہ پتا چلتاہے کہ متعدد معاصر اخبارات بھی اس تک پہنچتے رہے جن سے اس نے راست استفادہ کیا۔ اس کے ذخیرۂ کتب میں یقیناً معاصر اخبارات بھی موجود تھے جن کی حفاظت اور فہرست سازی کا شاید وہاں کسی نے اہتمام کیاہو تو آج اس کی افادیت ظاہرہے۔</p>
			<p>اس زمانے میں کہ جب سیاسی عزائم کے تحت ہندوؤں میں اردو کے خلاف نفرت کے جذبات عام ہورہے تھے یا عام کیے جارہے تھے اور ہندی کی حمایت میں خلافِ حقیقت شواہد اور دلائل پر اصرار کیا جارہا تھا، دتاسی نے اردو کی حمایت میں اپنے خیالات جس طرح اپنے مقدمے میں بیان کیے ہیں، اس سے اس کی غیر جانبداری، حقیقت پسندی اور میانہ روی کا اظہار ہوتاہے۔ اسے مذہب سے بھی خاصی دلچسپی تھی۔ وہ جن افراد کا تذکرہ کرتاہے، اگر اسے ان کے مذہب کے بارے میں علم ہوتاہے تو وہ یہ ضرور بتاتا ہے کہ ان کا تعلق کس مذہب سے ہے۔ اگر ایسے افراد کا وہ ذکر کرتاہے جنھوں نے اپنا مذہب تبدیل کیاہے، یعنی ہندو یامسلمان سے عیسائی ہوئے ہوں یا ہندو، عیسائی و یہودی سے مسلمان ہوئے ہوں تو ایسے حوالے وہ بالعموم دیتارہاہے۔ ان حوالوںکے ذریعے کئی طرح کے مطالعات میں ان موضوعات کے ضمن میںبھی دتاسی کی اس کتاب سے مدد لی جاسکتی ہے۔</p>
			<p>گارسیں نے جہاں افراد کے بارے میں اپنی معلومات بیان کی ہیں وہیںان افراد کی تحریر کردہ تصانیف کے بارے میں بتایا ہے اور یہ بھی بتادیا ہے کہ وہ مطبوعہ ہیں یا غیر مطبوعہ۔ اگر مطبوعہہیں تو کہاں سے یا کہاں کہاں سے چھپیہیں اور ان کے کتنے ایڈیشن اس کے علم میں ہیں۔ اسی ذیل میں اس نے بالعموم مطابع کا بھی بالالتزام حوالہ دے دیا ہے جہاں سے کتاب چھپی ہے اور یہ بھی کہ اس مطبع کا مالک یا مہتمم کون ہے ؟اور یہ بھی مزید بتادیاہے کہ اس مطبع سے اگر کوئی اخبار چھپتاہے تو کون سا اخبار چھپتاہے اور اس کا مدیر کون ہے۔ اس لحاظ سے اگر مطابع اور اخبارات و جرائد کی کوئی فہرست مرتب کرنا ہو یا مطابع اور صحافت کی تاریخ مرتب کرنی ہو تو گارسیں کی یہ تصنیف ایک ناگزیر ماخذ ہے۔</p>
			<p>اس اہم تصنیف کاتاحال یہ ترجمہ نصف صدی گذر جانے کے باوجود غیر مطبوعہ رہا ہے اور محض اس کا وہ مقدمہ، جسے مترجم نے تحریر کیا تھا، <annotation lang="en">Karachi University Studies</annotation>کے شمارے اگست۱۹۶۶ء میںشائع ہو سکا تھا۔ جامعہ کراچی کے میرے مستقل یا باقاعدہ زمانۂ طالب علمی (۱۹۶۵ئ۔ ۱۹۶۹ئ) میں سننے میں آتا تھا کہ ڈاکٹرابوللیث صدیقی اس کی اشاعت کے لیے ”مجلس ترقیِ ادب“ (لاہور) اور ”مرکزی اردو بورڈ“ (لاہور) سے کوشاں تھے، لیکن معلوم نہیں کیوں یہ اہم کتاب ان اداروں سے شائع نہ ہوسکی۔ اس کی ایک وجہ یہ ہوسکتی ہے کہ اس کا متن، جو ٹائپ شدہ ہے، دست بردِ زمانہ اور بار بارحصولِ عکس کے (بذریعۂ زیروکس) عمل سے گذرنے کی وجہ سے مدھم ہوکر متعدد مقامات پر پڑھنے میں دشوار ہوگیاہے اورمتعدد صفحات کامکمل عکس بھی نہیں لیا جاسکا۔ پھر کہیں کہیں ٹائپ کرنے والے نے بھی بے نیازی برتی ہے، یہاں تک کہ الفاظ چھوڑ دیے ہیں اور جملے نامکمل بھی رہنے دیے ہیں۔ اشاعت کے لیے اس طرح کے متن کی تدوین اورکتابت خاص توجہ اور اہتمام کی متقاضی تھی جو شایدخودناشر کے لیے گوارا نہ تھی اورشایداپنی مصروفیات کے سبب خود ڈاکٹر لیث صاحب کے لیے یہ ہفت خواں طے کرنا ممکن نہ ہوا، جب کہ اس مقصد کے لیے اصل فرانسیسی متن سے ترجمہ شدہ متن کا مقابلہ ناگزیر بھی تھاتاکہ ٹائپ شدہ مسودے کی مذکورہ کمزوریوں کو دور کیاجاسکے۔</p>
			<p>قریباً ۱۹۹۱ء کے آغاز میں شعبۂ اردو، کراچی یونی ورسٹی کے پروفیسر جمیل اختر خاں (۱۹۴۱ئ۔ ۲۰۰۰ئ) نے شعبۂ اردو کی صدارت کے دوران شعبے کے ایک تحقیقی مجلے کی اشاعت کا منصوبہ منظور کرایا تھا اور اس مقصد کے لیے راقم الحروف کو بھی ذمے داری سونپی تھی، چنانچہ اس کے لیے مقالات کے حصول اور ان کی کتابت کا سلسلہ بھی شروع ہوگیا تھا۔ خود راقم الحروف نے بھی اس مجلے کے لیے ملک اور بیرون ملک کے محققین سے مقالات حاصل کیے تھے۔ مرحوم نے کتاب خانۂ محمود حسین جامعہ کراچی سے اس ترجمے کی دونوں جلدیں اس ارادے سے حاصل کی تھیں کہ یہ ترجمہ قسطوں میں اس مجلے میں شائع کردیا جائے گا۔ اس کے ایک ابتدائی حصے کو کتابت کے لیے بھی دے دیا گیا لیکن نامعلوم وجوہات کے باعث نہ یہ مجلہ شائع ہوا نہ اس کے مقالات اور کتابت شدہ مواد کے بارے میں کچھ علم ہوا، کیونکہ راقم الحروف ایک طویل رخصت پر پہلے یورپ اور پھر جاپان چلا گیا اور یہاں کے حالات ومعاملات سے لاتعلق وبے خبر رہا۔ اس ترجمے کی دونوں جلدیں، جو مرحوم کی میز پر راقم الحروف نے با رہا دیکھی تھیں، بعد میں کہیں نظر نہ آئیں۔ محض اس کی ایک جلد، اقتباس لینے کے لیے صرف ایک دن کے لیے مرحوم نے اس کا عکس بنوانے کی خاطر میرے سپرد کی تھی جو عکس بنوانے کے بعد میں نے دوسرے ہی دن مرحوم کو لوٹا دی تھی۔ کاش دوسری جلد بھی مرحوم اسی طرح ایک دن کے لیے ہی سہی مرحمت فرما دیتے تو اس کا عکس بھی بنوا کر محفوظ کرلیا جاتا۔ بعدمیں یہ دونوںاصل جلدیں، ایک عرصے تک جہاں جہاں امکان ہوسکتا تھا وہاں بظاہر موجود اور دستیاب نہ ہوئیں، لیکن بالآخر دوسری جلد کا عکس بھی، جو ڈاکٹر محمودحسین لائبریری کی ملکیت تھی، اس لائبریری کے ایک کرم فرما جناب خالدحسین (پ: ۱۹۵۶ئ) کی جستجو کے نتیجے میںمجھے دستیاب ہوگیاتو اس تاریخ کا مکمل ترجمہ شدہ متن پیش کرنا ممکن ہوگیا۔ چنانچہ میں نے جامعہ کراچی کے اس وقت کے وائس چانسلرڈاکٹر ظفر سعید سیفی (پ: ۱۹۴۳ئ) سے اس کی اشاعت کی اجازت کے لیے گزارش کی تو موصوف نے، جن کا اپنے منصب سے اخلاص، علم دوستی، نیکی و شائستگی اور دیانت کراچی یونی ورسٹی کی تاریخ میں، ان کی نظامت کے بعد کے ادوار کے لیے ایک مثال ہے، بحیثیت شیخ الجامعہ کمالِ ذوق و شوق سے اجازت مرحمت فرمادی۔</p>
			<p>جب اس ترجمے کو مبیضہ تیار کرنے کے لیے پڑھنا شروع کیاگیا تو اس کے مسودے کی مذکورہ کیفیت کی وجہ سے یہ کام آسان نہ تھا۔ خوش قسمتی سے راقم کے پاس گارسیں دتاسی کی متعدد کتابوں کے علاوہ اس تاریخ کی اولین اشاعت کی دونوں جلدیں عکسی صورت میں، جب کہ دوسرے ایڈیشن کی تینوں جلدیں اصل اور مکمل حالت میں موجود ہیں۔ چنانچہ مسودے کا، کتابت سے پہلے اور پروف خوانی کے مرحلے میں بار بار، اصل کتاب سے، جو بہت پُرانی ہونے کی وجہ سے خاصی خستہ اور بوسیدہ ہوچکی ہے اور کاغذ بھی زردی مائل ہوچکا تھا، مقابلہ خاصا دشوار ثابت ہوا، لیکن یہ مرحلہ بہر حال طے ہوا۔ پھر مترجمہ نے جہاں جہاں حواشی تحریر کیے تھے یا مصنف کی چھوڑی ہوئی معلومات میں اضافہ کیاتھا، انھیں مقالے کے ٹائپسٹ کی کوتاہیوں، مسودے کی خستگی، عکس درعکس کی کوششوں کی وجہ سے متن کے قابلِ قراءت نہ رہنے کے باعث کاملاً نقل کرنا ممکن نہ تھا، اس لیے بڑی احتیاط کے ساتھ حالیہ ترتیب و کتابت کے وقت وہ حواشی مکمل یا ان کا نفسِ مضمون متن میں اس طرح شامل کردیاگیاہے کہ معلومات یا نفسِ مضمون متاثر نہ ہوں۔ اس طرح اس ترجمے کو معلومات کے لحاظ سے اصل فرانسیسی متن سے قدرے زیادہ مفید سمجھا جاسکتاہے۔</p>
			<p>اس کام میں گارسیں دتاسی سے جہاں جہاں سہو ہوا ہے، یا معلومات غلط یا تشنہ رہی ہیں، ان میں سے کچھ کی نشان دہی قاضی عبدالودود (۱۸۹۴ئ۔ ۱۹۷۰ئ) نے اپنے فاضلانہ اور محققانہ مذکورہ مقالات میں کردی تھی، کچھ کی نشان دہی خود مترجمہ نے ”تنقیدو تحشیہ بر دیباچۂ مصنف“ کے تحت اور متن میںمتعددمقامات پرکی ہے، یاآغاافتخارحسین (۱۹۲۱ئ۔ ۱۹۸۴ئ) اورغلام حسین ذوالفقار (۱۹۲۴ئ۔ ۲۰۰۷ئ) نے بھی اپنی مذکورہ کاوشوںمیں اپنے زیر بحث موضوعات کے ذیل میں ان کی طرف اشارے کیے ہیں۔ پھر دتاسی کاجو دیباچہ اس کتاب میں شامل ہے اس میں بیان کردہ گارسیں کے خیالات سے بعض مقامات پر بظاہر مترجمہ نے ”ـتنقید و تحشیہ“ کے عنوان سے جو کچھ لکھاہے اس پر قوی گمان کیاجاسکتاہے کہ اس میں بیان کردہ معلومات اور ساتھ ہی اسلوب دراصل ڈاکٹر ابواللیث صدیقی صاحب کی کوششوںکانتیجہ ہے۔ متن میں بھی متعدد مقامات پر مترجمہ نے اشعار نقل کرکے ان کا استناد تذکروں سے پیش کیاہے، جسے مترجمہ کا اہتمام یا کاوش تسلیم کرنے میں تامل ہوتاہے۔ مترجمہ نے متن کے ترجمے کے ساتھ ساتھ متعدد مقامات پر حواشی بھی تحریر کیے ہیں اور کچھ اضافی اور تازہ معلومات بھی شامل کرنے کی نہ صرف کوشش کی ہے بلکہ گارسیں کے متعدد بیانات پر تنقید اور ان کی تصحیح بھی کی ہے، جو تنہا ان کی کوشش معلوم نہیں ہوتی۔ پھر قلم اور تحریر کی پختگی بھی مظہر ہے کہ یہ سب مترجمہ کی کاوشیں نہیں ہوسکتیں۔</p>
			<p>یہ ترجمہ اگرچہ دو جلدوں پر محیط تھا، لیکن افسوس ترجمے میں مترجمہ نے اختصار سے کام لیا اور مطالب اور مباحث کی تفصیلات کو حذف کر کے محض بنیادی معلومات تک ترجمے کو محدود رکھا ہے اور پھر ہندی زبان و ادب سے متعلق تمام موضوعات بھی حذف کردیے، جو اصل کتاب کا ایک شریک حصہ تھے۔ اس طرح ہندی زبان و ادب سے متعلق متن کو خارج کرکے اس کتاب کے عنوان سے ہندوی کا لفظ بھی حذف کردیاجس کا بظاہر جواز موجودتھا۔ واضح رہے کہ گارسیں دتاسی دیگر مستشرقین کی طرح اردو کے لیے بالعموم ”ہندوستانی“ کا لفظ استعمال کرتا رہا ہے لیکن اس نے اس زبان کے لیے جگہ جگہ ”اردو“ اور کہیں کہیں ”لشکری بولی“ اور ”ریختہ“ بھی استعمال کیاہے۔</p>
			<p>اس طرح کی کمزوریوںکے باوجودبحیثیت مجموعی یہ کہنے میں تامل نہیں کہ گارسیں دتاسی کی یہ تصنیف معلومات کا خزانہ ہے اور اپنے موضوعات کی حد تک جتنی معلومات شاعروں اور مصنفوں کے بارے میں گارسیں نے اس میں یکجا کردی ہیں، اس تصنیف کے وقت تک کسی اور ماخذمیں، شعرا کے ضخیم سے ضخیم تذکروں کے بشمول، نظر نہیں آتیں۔ اگرچہ مصنف نے کسی مربوط تاریخ کے بجائے اس وقت تک کی عام روایت ”تذکرہ نویسی“ کے انداز میں اسے لکھا ہے لیکن اس کا تحریر کردہ طویل مقدمہ (پیش لفظ) اس انداز سے مختلف ہے۔ متن میںشعرا اور مصنّفین کا تذکرہ اس نے حروف تہجی کی ترتیب سے کیاہے اور ان سے متعلقہ تمام دستیاب معلومات کو وہاں جمع کردیاہے اور بالعموم اپناماخذ بھی بتادیاہے کہ اسے اس شخص کے بارے میں معلومات کہاں سے ملی ہیں۔ اس طرح اب کسی شخص پر کوئی مزید کام کرنا چاہے تو دتاسی کی اس تصنیف میں درج مآخذکے توسط سے ایک رہنمائی آسانی سے میسر آسکتی ہے۔ بالعموم یہ مآخذ ہم عصر مآخذ ہیں اس لیے اور بھی اہم اور ناگزیر ہیں۔ یہ بھی ایک امتیاز اس تصنیف کا ہے کہ اس میں شامل ایک بہت بڑی تعداد ایسے شعرا و مصنّفین کی ہے جن کے نام یا جن کے بارے میں معلومات نہ کسی تاریخِ ادب میں اور نہ کسی تذکرے میں ملتی ہیں۔ اکثر افراد، کتابوں، مطبوعات اور مطابع کے بارے میں معلومات کے لیے یہ تصنیف واحدماخذ کی حیثیت رکھتی ہے۔ اس لیے ہر طرح کے معیاری مطالعے اور استنادکے لیے یہ ہمیشہ ناگزیر رہے گی۔</p>
			<p>اس تصنیف کی اہمیت اور کمیابی کے پیشِ نظرراقم نے اس کاواحد اردو ترجمہ از لیلیان سیکستین نازرو برائے اشاعت مرتب کیا ہے، جو پاکستان اسٹڈی سینٹر، جامعہ کراچی کے زیرِ اہتمام زیرِ طبع ہے۔</p>
		</section>
	</body>
</document>
