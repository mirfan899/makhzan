<document>
	<meta>
		<title>مجید امجد کی شاعری: پنجاب کے ثقافتی تناظر میں</title>
		<author>
			<name>نبیل احمد نبیل</name>
		</author>
		<publication>
			<name>Bunyad, Volume 7</name>
			<year>2016</year>
			<city>Lahore</city>
			<link>https://gcll.lums.edu.pk/research-publications/bunyad-v-07-2016</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>مجید امجد کے کلام میں پنجاب کی سماجی زندگی کا منظر نامہ قدرے دھندلا اور مبہم بھی ہے اور کہیں کہیں واضح ثقافتی آثار بھی دیکھنے کو ملتے ہیں مگر بسا اوقات مذکورہ آثار پیچیدہ اور مجرد صورتِ حال کے غماض ہیں۔ مجید امجد بیک وقت مقامی اور آفاقی کلچر کے نمائندہ شاعر ہیں۔ اُن کی شعری کائنات کے محاکمے سے پتا چلتا ہے کہ اُن کے یہاں کلچر کے تمام لوازمات موجود ہیں۔ انسانی نظامِ افکار و اقدار بھی ہیں اور صدیوں سے چلے آتے زراعتی سماج کے مظاہر میں طبقاتی کشاکش کی صورتِ حال بھی۔ اس کا تعلق خطۂ سر زمینِ پنجاب سے ہے جو کبھی دراوڑ اقوام کی بھی آماج گاہ و مسکن رہا ہے۔ اس کے ساتھ ساتھ مجید امجد کا تاریخی و تہذیبی شعور بھی ان کے کلام میں جلوہ گر ہوا ہے اور تانیثی شعور کے مظاہر بھی جلوہ فگن ہوئے ہیں، لیکن مجید امجد کے عہد سے پہلے تہذیبی و ثقافتی مطالعات کے سیاق و تناظر کے فہم کے حوالے سے اُردو زبان و ادب میں سر سید کا حوالہ اس لیے بھی ضروری ہے کہ انھوں نے ان مباحث کو سائنسی انداز میں پہلے پہل دیکھنے کی کامیاب سعی کی۔ سرسیّد احمد خاں نے اردو میں پہلی دفعہ تہذیب وتمدن کے مباحث کی سائنسی انداز میں تفہیم و تعبیر کی اور ان مباحث کی پیچیدگیوں کو عام فہم بنانے کی کامیاب کاوش کی۔ سرسیّد احمد خاں ’تہذیب‘ کی اصطلاح کو استعمال کرتے ہوئے مذکورہ اصطلاح کے لیے انگریزی زبان کی اصطلاح ’سویلزیشن‘ کو بروئے کار لاتے ہیں مگر داخلی اور خارجی ہر طرح کی صورت حال کے لیے تہذیب اور تہذیب و تمدن کا وسیع تر تناظر میں استعمال کرتے ہیں۔ وہ کلچر اور سویلزیشن میں معنوی حدود کا تعین بھی نہیں کرتے اور نہ ان کے مابین کوئی امتیاز قائم کرتے ہیں۔ اس ضمن میں وہ لکھتے ہیں:</p>
			<blockquote>
				<p>انسان میں یہ ایک فطری بات ہے کہ وہ اپنے خیال کے موافق کسی چیز کو پسند کرتا ہے اور کسی کو ناپسند، یا یوں کہو کہ کسی چیز کو اچھاٹھہراتا ہے اور کسی چیز کو بُرا اور اس کی طبیعت اس طرف مائل ہے کہ اُس بُری چیز کی حالت کو ایسی حالت سے تبدیل کرلے جس کو وہ اچھا سمجھتا ہے۔ یہی چیز سویلزیشن کی جڑ ہے جو انسانوں کے ہر گروہ میں اور ہر ایک میں پائی جاتی ہے۔ اسی تبادلے کانام سویلزیشن یاتہذیب ہے … ایک قوم جس بات کو اچھا سمجھتی ہے اوراسے داخلی تہذیب جانتی ہے، دوسری قوم اسی بات کو بہت بُری اور وحشیانہ حرکت قراردیتی ہے۔ یہ اختلاف سویلزیشن کا، قوموں کے باہم ہوتا ہے۔ اشخاص میں نہیں ہوتا یا بہت ہی کم ہوتا ہے جب کہ ایک گروہ انسانوں کا کسی جگہ اکٹھا ہو کر بستا ہے تواکثران کی ضرورتیں اور ان کی حاجتیں، ان کی غذائیں اور ان کی پوشاکیں… ان کی مسرت کی باتیں اور ان کی نفرت کی چیزیں سب یکساں ہوتی ہیں اور اسی لیے بُرائی اور اچھائی کے لیے خیالات بھی یکساں ہوتے ہیں اور بُرائی کو اچھائی سے تبدیل کرنے کی خواہش سب میں ایک سی ہوتی ہے اور یہی مجموعی خواہش … اس قوم یا گروہ کی سویلزیشن ہے۔</p>
			</blockquote>
			<p>سر سید احمد خاںنے اگرچہ تہذیب کا وہی تصور دیا جو مغربی مفکرین نے کلچر کے ضمن میں وضع کیا تھا، مگر تہذیب کے خارجی ہونے پر دلالت نہیں کی اور نہ ہی کلچر یا ثقافت کے داخلی عناصر یا مظاہر سے تعبیر ہونے پر دلالت کی ہے۔ البتہ مغرب میں جو کلچر کے بارے میں رائج تھا، اس کو داخلی اور خارجی عناصر اور مظاہر کی باہم آمیز صورتِ حال پر منتج کر کے تصورِ تہذیب قائم کیا۔</p>
			<p>اسی طرح ترقی پسند نقاد سبطِ حسن نے بھی کلچر یاثقافت کی بجائے ’تہذیب‘ ہی کی اصطلاح کاوسیع تر مفاہیم میں ایک توضیحی تصور قائم کیا ہے۔ وہ افکارونظریات جن کا تعلق انسانی سماجوں کی خارجی صورتِ حال سے ہے، سبطِ حسن انھیں داخلی صورتِ حال سے تعبیر کرتے ہوئے لکھتے ہیں:</p>
			<blockquote>
				<p>کسی معاشرے کی بامقصد تخلیقات اور سماجی اقدار کے نظام کو تہذیب کہتے ہیں۔ تہذیب معاشرے کی طرزِ زندگی اور طرزِ فکر و احساس کا جوہر ہوتی ہے۔ چنانچہ زبان، آلات و اوزار، پیداوار کے طریقے اور سماجی رشتے، رہن سہن، فنونِ لطیفہ، علم و ادب، فلسفہ و حکمت، عقائدوافسوں، اخلاق و عادات، رسوم و روایت، عشق و محبت کے سلوک اور خاندانی تعلقات وغیرہ تہذیب کے مختلف مظاہر ہیں۔</p>
			</blockquote>
			<p>سبطِ حسن نے کلچر کے عناصر وعوامل کو تہذیب کے دائرے میں رکھ کر تصورِ تہذیب قائم کیا ہے۔ تہذیب خالصتاً خارجی مظاہر سے عبارت ہے جب کہ ثقافت داخلی انسانی صورتِ حال سے تعلق رکھتی ہے۔ ثقافت ایک ایسا تصور ہے جو انسانی صورتِ حال کے داخلی عناصر و عوامل سے تعبیر و عبارت ہے، جس کا خارجی سطح پر عقلی مظاہر میں اظہار ہوتا ہے جب کہ تہذیب کا تعلق مظاہر کی خالصتاً ظاہری صورتِ حال سے ہے جیسے کسی خام چیز کونفیس بنانا، یا جیسے عربی مفاہیم کے مطابق آراستہ و پیراستہ کرنا، خوب صورت بنانا اور کاٹ چھانٹ کرناوغیرہ۔ تہذیب کے مذکورہ مفاہیم کواگر لغوی سطح سے وضعی یاعملی و اصطلاحی سطح پر لاکر تجزیہ کریں تو تہذیب کا تعلق ظاہری اشیا سے ہے۔ جھاڑیوںکی کاٹ چھانٹ کرسکتے ہیںیاپھر اضافی ٹہنیوں کی کاٹ چھانٹ کی جاسکتی ہے۔ میر تقی میر یا غالب یا مجید امجد کی شاعری کو پہلے سے بہتر کوئی نہیں بناسکتا کیونکہ یہ معاملہ ہی مخصوص لمحات میں تخلیقی رو یا کلچر یا ثقافت کی ذیل میں آتا ہے جب کہ تہذیب کے مظاہر کو پہلے سے بہتر بنایا جاسکتا ہے؛ جیسے پرانے جہازوں سے نئے اور بہترین جہاز بنائے گئے یا بنائے جارہے ہیں۔ تہذیب میں خام مظاہر کو پہلے سے زیادہ نفیس اور عمدہ بنایاجاسکتاہے۔</p>
			<p>اُردو میں کلچر یعنی ثقافت اور سویلزیشن یعنی تہذیب اور تمدن کی اصطلاح کو عام طور سے ایک دوسرے کے مترادفات یا متبادل کے طور پر استعمال کیاجاتارہا ہے اور اب بھی ایسی ہی صورتِ حال ہے۔</p>
			<p>ریمنڈ ولیمز <annotation lang="en">(Raymond Williams)</annotation> نے اپنی تصنیف <annotation lang="en">Culture and Society</annotation> میں کلچر کو تین زمروں حاوی، باقیاتی اور نوخیز میں تقسیم کیا ہے یا پھر ان تین زمروں میں:</p>
			<list>
				<li>۱۔	آفاقی اقدار کاکلچر</li>
				<li>۲۔	علوم و فنون سے متعلق نشوونماکاکلچر</li>
				<li>۳۔	حوالہ جاتی، سماجی وانفرادی کلچر</li>
			</list>
			<p>ریمنڈ ولیمز آفاقی یا مثالی کلچر کو اقدار کے زمرے میں شمار کرتے ہیں آفاقی اقدار کو افرادِ معاشرہ اپنے ترقیاتی عمل سے متشکل کرتے ہیں۔ یہاں ریمنڈ ولیمز کی مراد آفاقی اقدار ہیں جو انسانی سماجوں میں کسی حد تک مشترکہ ہوتی ہیں۔ مثال کے طور پر سچائی اور ایمان داری کے تصورات، محبت، اخلاص وغیرہ۔ اعلیٰ اقدار جو مختلف سماجوں میں مثالی انسانوں کی ذہنی آبیاری اور تشکیل کا فریضہ سرانجام دیتی ہیں وہ وقت کی حدود سے بالاتر ہوتی ہیں اور انھی قدروں کو ریمنڈ ولیمز حوالے کے طور پر ایک نسل سے دوسری نسل تک آفاقی یا مثالی کلچر کے ماڈل (نمونے) کے طور پر پیش کرتا ہے۔ مذکورہ آفاقی یا مثالی کلچر میں افرادِ معاشرہ اپنے مشاہدات و تجربات کے نتیجے میں اجتماعی زندگی کو عملاً متشکل کرتے ہیں جس سے لوگوں کے افکار و نظریات ایک سانچے میں ڈھل جاتے ہیں۔ اس طرح مابعد کی نسلیں اور دیگر سماجوں کے لوگ بھی کسبِ فیض کرتے ہیں۔ آفاقی یامثالی کلچر صدیوں کے سماجی تحاور یاربط و تعامل کے نتیجے میں نسل در نسل منتقل ہوتا ہے جس میں سچ یاسچائی کے تصورات اور اس کے تلازمات خاص طورسے اہمیت کے حامل ہیں۔</p>
			<p>کلچر یا ثقافت کے دوسرے زُمرے میں ریمنڈ ولیمز علوم وفنون کو خاص طور سے اہمیت کاحامل قراردیتے ہیں۔ مذکورہ تمام علوم و فنون افرادِ معاشرہ کے رویوں اورمزاجوں پرمشتمل ہوتے ہیں یااُن کی عکاسی کرتے ہیں۔ کسی بھی ثقافت یا کلچر اور جغرافیائی خطے یا علاقے کے افرادِ معاشرہ کے ذہن و فکر اور اُن کے خیالات و نظریات اور افکاروتصورات کی چھان پھٹک یا اُن کے بارے میں آگاہی کے لیے ضروری ہے کہ وہاں کے تخلیقی ادب اور آرٹ کامطالعہ کرلیاجائے۔ درحقیقت علاقائی ادب اور آرٹ ہی وہاں کے کلچر کی ترجمانی کا فریضہ سرانجام دیتاہے۔</p>
			<p>آرٹ درحقیقت کلچرہی کی پیداوار ہے یہ کوئی آزاد اور خود مختار شے نہیں ہے۔ مذکورہ آرٹ اور ادب سماجی زندگی کے رموز وعلائم اور علامتوں سے متشکل اور تعبیر ہوتا ہے۔ ادب اور فن (آرٹ) اور سماج کے مابین رشتے بہت گہرے ہوتے ہیں۔ جہاں سچائی کی دریافت کاعمل تسلسل کے ساتھ جاری رہتا ہے۔ ریمنڈ ولیمز تو کلچر اورسوسائٹی کے رشتے کو ناخن اور گوشت کے رشتے سے تعبیرکرتے ہیں۔ دونوں ایک دوسرے کے لیے لازم و ملزوم ہیں یعنی سماج ہی کلچر کو خلق کرتا ہے۔ کلچر درحقیقت متحرک عناصر و عوامل سے عبارت ہے جہاں زندگی رُکتی نہیں ہے اور انسانی افکار و تصورات میںپہلے سے بہتری کاعمل جاری و ساری رہتا ہے۔ کلچر ایک ایسا نامیاتی کل ہے جو اپنے بطن میں تحرک لیے ہوئے ہے اور جس کا تعلق انسان کی داخلی یا باطنی صورت حال سے ہے۔ علوم و فنون یعنی ادب اور آرٹ ریمنڈ ولیمز کے یہاں نشوونما کی ثقافت ہے جہاں افرادِ معاشرہ کے افکار و تصورات اور نظریات علوم و فنون کی صورت میں محفوظ ہوکرایک نسل سے دوسری نسل تک منتقل ہوتے ہیں۔ مذکورہ نشوونما کے کلچر کے عناصر و عوامل مختلف معاشروں کے ادب و فن (آرٹ) کی صورتِ حال میں جلوہ گر ہوتے ہیں۔ جیسے مجید امجد کی اُردو شاعری کے پیچھے کار فرما پنجاب کا کلچر کسی بھی صورت میں نظراندازنہیں کیاجاسکتا یا پھریوں کہ علاقائی علوم و فنون اورادبیات الگ سے اپنا ایک تشخص اور اپنی ایک علاحدہ سے پہچان رکھتے ہیں، جیسے مصر میں اہرامِ مصر وغیرہ۔ مذکورہ کلچر علاقائی کلچر کی صورت اختیار کرلے گا۔</p>
			<p>ریمنڈ ولیمز کلچر کو تین زُمروں میں تقسیم کرتا ہے۔ تیسرے زُمرے میں حوالہ جاتی، معاشرتی و انفرادی کلچر کسی بھی سماج یاافرادِ معاشرہ کے اس طبقے یا گروہ سے تعلق رکھتا ہے جہاں انسانی عادات اور خصلتوں میں اشتراک یا یگانگت کی صورتِ حال پائی جاتی ہے۔ ریمنڈ ولیمز کلچر کے تیسرے زُمرے کی وضاحت کچھ اس طرح کرتے ہیں کہ ہر فرد میں نہ اعلیٰ قدروں کاپایاجانا ہی ممکن ہے اورنہ یہ ضروری ہے کہ علوم و فنون کی سطح پر بھی یکساں صورتِ حال موجود ہو۔ وہ یہ بھی تصور قائم کرتے ہیں کہ کلچر بذاتِ خود کوئی شے نہیں ہے۔ اس سیاق و تناظر کے باوجود افرادِ معاشرہ میں ذاتی عادات و خصائل ہوتے ہیںجوالگ سے اپنی ایک شناخت رکھتے ہیں اور انھی نشانات یا عادات و خصائل یا شناخت کے کارن افرادِ معاشرہ کاطرزِ حیات متعین ہوتا ہے۔</p>
			<p>کروبر <annotation lang="en">(Kroeber)</annotation> نے کلچر (ثقافت) کی تعریف کرتے ہوئے لکھا ہے:</p>
			<blockquote>
				<p>کلچر (ثقافت) شخصی و اجتماعی طور پر پیدا ہوتا ہے جو متعلقہ لوگوں اور ماحول کو متاثر کرنے کے ساتھ ساتھ اُن سے متاثر بھی ہوتا ہے۔</p>
			</blockquote>
			<p>مجید امجد کا اُردو شاعری کی روایت کانہایت گہرا اور وسیع مطالعہ تھا، وہ ثقافت کی اصطلاح کی بجائے تہذیب کی اصطلاح کو بروئے کار لائے ہیں۔ اہلِ مشرق، ادیب و دانشور اور شعرا نے عمومی طور پر سرسیّد کے وضع ومتعین کردہ مفہوم میں ہی تہذیب کی اصطلاح کو برتنے سے سروکار رکھا ہے۔ یہ سلسلہ مجید امجد تک اُسی روایت کے تسلسل کا نتیجہ ہے۔ کلچر درحقیقت لا طینی اور جرمن زبان میں پہلے پہل کلٹرا کے تلفظ کے ساتھ استعمال ہوا۔ بعدازاں انگریزی زبان میں کلچر کی شکل اختیار کرگیا اور اس کے ساتھ سویلزیشن کی اصطلاح بھی اہلِ مغرب ہی کی دین ہے جو مغربی زبانوں کے توسط سے دنیا کی دیگر زبانوں کاحصہ بنی۔ عربی زبان سے تہذیب و تمدن اور ثقافت ایسی اصطلاحات اردو زبان میں داخل ہوئیں۔ اہلِ مغرب نے کلچر کو داخلی عناصر سے متعلق رکھا اور سویلزیشن کو خارجی زندگی کے لیے مخصوص مفاہیم میں بروئے کار لائے۔ کلچر کو وہ ایک زندگی گذارنے کا طریقہ قرار دیتے ہیں جس کے توسط سے کسی بھی معاشرتی طبقے کے معاشرے یا سماج کے سماجی رشتے تعمیر و تشکیل پاتے ہیں اور انھیں ایک مربوط و منظم شکل دی جاتی ہے لیکن یہ ایک ایسا طریقہ اورسبھائو ہے جس کے توسط سے مذکورہ رشتوں کے ذریعے نوعِ انسانی تجربات کے عمل سے گذرتی ہے۔ اس طرح کے تجربات سماجی رشتوں کے سبب ایک مربوط و منظم سماج ہی میں ممکن ہوتے ہیں۔</p>
			<p>اُردو زبان کاعربی و فارسی سے بھی قربت کا رشتہ ہے اور برصغیر کی دیگر علاقائی زبانوں سے بھی ایک رشتہ قائم و دائم رہتا ہے۔ یہی وجہ ہے کہ اُردو میں تہذیب و تمدن اور ثقافت ایسی وسیع تر مفاہیم کی حامل اصطلاحات دیکھنے کو ملتی ہے۔ ہندی میں سنسکرتی کالفظ تہذیب ہی کے مفہوم میں استعمال ہوتا ہے۔ مجید امجد نے تہذیب کالفظ اپنی نظم ”مقبرہ جہانگیر“ اور ”بارش کے بعد“ میں تخلیقی سطح پراستعمال کیا ہے۔</p>
			<p>پنجاب میں پنجاب کی مخصوص روایات، اقدار، اُمنگوں، مخصوص اور مختلف سماجی طبقات کے سماجی رشتوں، معاشرے میں ان کے انفرادی سے لے کر اجتماعی کردار تک کے نتیجے میںپنجابی ثقافت پیدا ہوئی اور مذکورہ زبان کے فنون (آرٹ) اور شعروادب کااظہار زبان کے مختلف لہجوں کی صورت میں ہوا۔ ثقافت کاایک تفاعل مذکورہ سماج کو ایک ساخت اور ایک وحدت اور اکائی میں پرونااور ایک منظم صورت حال اور نظام کے تابع لانا ہے۔ غیرمنقسم ہندوستان کے علاقائی یا جغرافیائی تناظر میں دیکھنے سے معلوم ہوتا ہے کہ پنجاب کا کلچر ایک ہی ہے جو ایک ساختیاتی نظام کے تابع ہوکر پنجاب کی ثقافت کا نقشہ مکمل کرتا ہے جہاںکے شعرا پنجابی زبان کے ذریعے اپنے فکر و ہنر کااظہار کرتے ہیں اور خود کو ایک سماجی اکائی کے طور پر محسوس کرتے ہیں۔ مذکورہ صورت حال میں تمام اکائیاں ایک دوسرے کے ساتھ ایک رشتے میں منسلک ہو کر ایک ثقافت کی تشکیل و تعمیر میں اہم کردار ادا کرتی ہیں۔ اس طرح کلچر کی متحرک <annotation lang="en">(dynamic)</annotation> صورت عمل پذیر اور ہم آہنگ ہوتی ہے۔</p>
			<p>مجید امجد کا لسانی شعور اور فکری صورتِ حال دونوں ایک دوسرے سے ہم آہنگ نظر آتے ہیں۔ اُن کے یہاں پنجاب کے کلچر کی ترجمانی دیکھنے کو ملتی ہے۔ یہاں ان کے کلام میں پنجاب کی معاشرتی زندگی، انسانی محسوسات اور جذبے باہم آمیز ہوکر پنجاب کے کلچر کو خالصتاً تخلیقی سطح پربیان کرتے ہیں۔ مذکورہ اظہار شاعرانہ اوصاف و کمالات پر دلالت کرتا ہے۔ ان کے تخلیقی فن پاروں سے محسوس ہوتا ہے کہ ان کے بطن میں پنجاب کا کلچر موجزن ہے اور اس کے اظہار کے لیے اُن کے پاس ڈکشن بھی پنجابی زبان کے الفاظ کی صورت میں ان کی فکری و لسانی اور ثقافتی ہم آہنگی اور شاعرانہ اظہار کا غماز ہے۔ میرا جی کے لسانی و فکری اور ثقافتی شعور کے پیچھے جو اساطیری عناصر کار فرماہیں؛ وہ اُن کے لیے خالصتاً ہندی زبان اور کلچر کے ذریعے نظم کی تشکیل و تعمیر کرتے ہیں اور ان ہندو اساطیر کے نتیجے میںاُن کا فکری اظہار بھی اُن کے لسانی شعور کی خبردیتا ہے۔ اُن کے ہندی ڈکشن سے ان کے میلان طبع اور ہندی روایات سے گہری وابستگی کابھی اندازہ کیا جاسکتا ہے۔ یہی وہ پہلو ہے جو اُنھیں ایک خاص انداز اور مخصوص دائرے سے باہر نہیں نکلنے دیتا بلکہ ہندی اساطیریات اور جنس زدگی کا شکار کردیتا ہے مگر مجید امجد کے پاس کوئی ایک مخصوص موضوعاتی دائرہ نہیں۔ ان کے کلام میں موضوعاتی و اُسلوبیاتی تنوع کے ساتھ ساتھ تکنیک کے نت نئے تجربات دیکھنے کو ملتے ہیں۔ مجید امجد اپنی دھرتی اور کلچر سے بھی خاص لگائو رکھتے ہیں، جس کااظہار اُن کی منظومات میں پنجابی زبان کے الفاظ کے تخلیقی رچائو کے ساتھ استعمال کی صورت میں ہوا۔ یہ امر اس بات کی غمازی کرتا ہے کہ انھوں نے اپنے کلام میں پنجاب کی ثقافتی صورتِ حال اور اس کے عناصر و عوامل کو پنجابی زبان کے بیشتر الفاظ کے تخلیقی سطح پر برتائو اور اظہار کی صورت میں ترجیح دی ہے جس سے پنجاب، پنجابی زبان اور پنجابی کلچر کی زرخیزی کا اندازہ لگایا جاسکتا ہے۔ پنجابی زبان کا یہ اعجاز بھی ہے کہ مذکورہ زبان میں اظہار کی وسعت اور تہ داری کے لے نہ صرف لہجے کا تنوع موجود ہے بلکہ کم سے کم لفظوں میں زیادہ اظہار کی قوت بھی موجود ہے۔ مجید امجدنے پنجابی زبان کے بیشتر لفظوں کو اپنی اُردو منظومات میں اس قرینے اور تخلیقی رچائو کے ساتھ برتا ہے کہ اکثر ناقدین کو پنجابی زبان کے وہ الفاظ ہندی زبان کے محسوس ہوتے ہیں۔</p>
			<p>مجیدامجد وسیع المطالعہ اور قادرالکلام شاعر ہونے کے ساتھ ساتھ مختلف زبانوں پر بھی دسترس رکھتے تھے۔ وہ اُردو کے شاعر ہیں، پنجابی اُن کی مادری زبان تھی۔ اس کے ساتھ ساتھ عربی، فارسی اور سنسکرت الفاظ کے تخلیقی استعمال پر بھی انھیں عبور حاصل تھا جس کااندازہ ان کے کلام کے مطالعے سے کیا جاسکتا ہے۔ کلچرکے نمایاں خدوخال، مظاہر اور عناصر و عوامل میں پنجاب کے رسم و رواج بلند آہنگ اور متحرک ہیں۔ پنجاب کا عام آدمی اپنے ذہن و فکر اور نظامِ اقدار کے اعتبار سے یا کھلا دوست ہے یا کھلا دُشمن ہے۔ یہ پنجابی رہتل یا وسیب کی عملیت پسندی ہے۔ مجید امجد کی نظموں کے عنوانات بہانے کے طور پر آتے ہیں۔ معمولی نوعیت کے موضوعات میں بڑی شاعری کی ہے، مثلاً ”نہ کوئی سلطنتِ غم ہے نہ اقلیمِ طرب“، ”کنواں“، ”پنواڑی“، ”آٹو گراف“، ”صدابھی، مرگِ صدا“، ”طلوعِ فرض“، ”حرفِ اول“، ”میونخ“ وغیرہ۔</p>
			<p>زرعی سماج اپنی ساخت، کیمیا اور نیچر میںمتشدد نہیں ہوتا، کم و بیش پنجاب اور اہلِ پنجاب کی بھی یہی کیفیت رہی ہے، زرعی معاشرہ اپنے مزاج میں شدت پسند اس لیے نہیں ہوتا کہ وہاں قدرتی نعمتیں وافر ہوتی ہیں، ایسے میں اس وسیب کے لوگ جنگ و جدل پر یا ہتھیار اُٹھانے پر آمادہ نہیں ہوتے۔ پنجاب کا کلچر محفل آرائی کو پسند کرتا ہے، چوپالوں کو پسند کرتا ہے، ترنجن، پنچایت کو پسند کرتا ہے، اپنی مجلسوں کو آباد رکھتا ہے۔ مجید امجد کے استعارے، علامات اور تمثالیںانھی اداروں اور رونقوں سے ماخوذ ہیں۔ اگر کہیں زرعی سماج میں مظاہرِ فطرت کو کوئی نقصان پہنچاتا ہے تو اس پر بھی ان کا دل دُکھتا ہے۔ اُن کی نظم ”توسیعِ شہر“ دراصل درختوں کے کٹنے کا ہی نوحہ نہیں بلکہ پنجاب کی فطری شناخت کو نقصان پہنچانے اور زرعی سماج کے مظاہر کو معدوم کیے جانے کا المناک تخلیقی بیانیہ ہے۔ اس طرح کے دُکھ کو زرعی معاشرے اور اپنی رہتل کے مظاہر کو سمجھنے والا حساس شاعر ہی محسوس کر سکتا ہے، ایسے واقعے کو شاید دوسرے افرادِ معاشرہ بھی محسوس کر سکیں مگر اس طرح شدتِ غم اور تخلیقی اُپج کے ساتھ اپنے مافی الضمیرکا اظہار نہ کر سکیں جس طرح مجید امجد نے اپنی نظم ”توسیعِ شہر“ میں کیا ہے۔</p>
			<p>”کنواں“ صرف آب رسانی کا ذریعہ نہیں ہے بلکہ کنویں کے ساتھ اقتصادیات، رہتل اور زندگی کے تحرک و تسلسل کے تصورات جڑے ہوئے ہیں، جہاں کنواں ہو گا، وہاں تن آور درخت بھی ہوگا، وہاں راہ چلتے مسافر بھی سستانے کے لیے لمحہ بھر کو رکیں گے، پیاس بجھائیں گے، اس طرح ان کا مقامی لوگوں سے سماجی تحاور بھی ہوتا ہے۔ اس طرح کنواں ایک ایسے مقام کی علامت بن جاتا ہے، جہاں آپسی ابلاغ و ترسیل کا سلسلہ بھی شروع ہوتا ہے اور ثقافتی سطح پر معلومات کی منتقلی بھی ہوتی ہے۔ کنواں ایک ایسا ثقافتی مظہر ہے جس جگہ لوگ اپنے دُکھ سُکھ سانجھے کرتے ہیں، جہاں تھوڑی دیر مسافر سستا بھی لیتے ہیں اور اپنی پیاس بجھانے کے ساتھ ساتھ من کی باتیں بھی ایک دوسرے کو سنا جاتے ہیں۔ کنواں ایک عام مظہر ہے مگر مجید امجد اس کے کینوس میں بے پناہ وسعت پیدا کر دیتے ہیں۔ اس اعتبار سے مجید امجد سادہ بھی ہیں اور پیچیدہ بھی، جو معمولی اور سامنے کے مظاہر سے غیر معمولی شاعری خلق کرنے پر قدرت رکھتے ہیں۔ خاص طور سے وہ زمین پر رہ کر آسمان کا نظارہ کرتے ہیں۔ وہ چھوٹے موضوعات میں بڑی شاعری کرتے ہیں، وہ اس لیے کہ اُن کا رشتہ زمینی حقائق سے قائم و دائم رہتا ہے۔</p>
			<p>انفرادی اور اجتماعی مسائل کااظہار مجید امجد کے کلام میں ہوا ہے۔ وہ پیچیدہ صورتِ حال جو وجود کی پرتوں کو گہرائی میں اُتر کر کھولنے کی متقاضی ہوتی ہے، ایسی گتھیوں کو سُلجھانے کاعمل بھی ان کے یہاں دیکھنے کو ملتا ہے۔ ان کا خمیر پنجاب کی زرخیز مٹی سے اُٹھا تھا۔ وہ مٹی جس کی زرخیزی سے دراوڑوں کابھی تعلق رہا ہے اور وہ بھی مذکورہ زرخیز زمین سے مستفید ہوتے رہے۔ لسانی سطح پر بھی پنجاب کی سرزمین صدیوں پرانی تہذیب و تمدن سے اپنا رشتہ استوار کیے ہوئے ہے۔ یہی وہ لسانی سطح ہے جس کی ایک جہت مجید امجد کے کلام میں پنجابی زبان کے الفاظ کے تخلیقی و تعمیری استعمال کی صورت میں دیکھنے کو ملتی ہے۔ پنجاب کاکلچر کثیرالجہتی پہلوئوں سے عبارت ہے۔ اس میں فکری سطح پر وسعت و گہرائی ہے۔ اسی نوعیت کی وسعت و گہرائی مجید امجد کے کلام میں بھی دیکھنے کو ملتی ہے۔ پنجاب کاتعلق صدیوں سے زراعتی معاشرے سے رہا ہے جو بنتا، سنورتا اور تسلسل سے آگے بڑھتا آیا ہے۔ پنجاب میں ہی ہڑپہ واقع ہے جو صدیوں پیشتر دراوڑوں کی آماج گاہ رہا اور اب بھی اس کے قریب سے دریاے راوی بہتا ہے اگرچہ آریاؤں نے دراوڑوں کو یہاں سے نکال باہر کیا۔ یہاں کی بیشتر آبادی کا رشتہ زراعتی سماج سے رہا ہے۔ زراعتی سماج کے مظاہر کو طبقاتی مظاہر سے الگ کرکے دیکھنے سے اقتصادی پیداواری بورژوا طاقت اور پرولتاری محنت کش طبقے کی کشاکش کو سمجھنے میں بہت زیادہ پیچیدگیاں حائل ہو جاتی ہیں، اس لیے ان کو صدیوں کی انسانی سماجی صورتِ حال میں متوازی طور سے دیکھا اور سمجھا جا سکتا ہے۔ ہڑپے کی قدیم ترین صورتِ حال اور وہاں کی اجتماعی زراعتی آبادی کے مسائل کے حوالے سے مجید امجد کی ایک نظم ہے، جو زراعتی سماج کے انسانوں کی کسمپرسی و پامالی، خستہ حالی اور مسائل و مصائب نہ صرف واضح کرتی ہے بلکہ زراعتی سماج کے طاقتور کردار، جاگیردار کے بہیمانہ مظالم کا تخلیقی بیانیہ بھی ہے اور کسان کی کسمپرسی و اقتصادی بدحالی کا نوحہ بھی۔ زمیندار سینۂ سنگ کا خدا بنا ہوا ہے اور کسان پر صدیوں سے مظالم ڈھا رہا ہے اور جس کا فقط یہی فرمان ہے کہ مٹی کاٹنا اور مٹی چاٹنا ہی ہالی کا نصیب ہے۔ جاگیردارانہ سماج میں جاگیردار اپنے آپ کو انسان اور کسان کو جانور کا درجہ دیتا ہے۔ مذکورہ نظم میں تخلیقی رچائو اور شعری وفور اسے نعرہ نہیں بننے دیتا۔ کلام کا حسن اور معنوی تہ داری اپنے تمام لوازمات کے ساتھ برقرار رہتے ہیں۔ شاعر کا یہاں ہنر لائقِ تحسین ہے۔ دراوڑ تہذیب کا انسان درحقیقت زمین سے اپنا رشتہ قائم کیے ہوئے تھا، اُس کا ذریعۂ معاش کھیتی باڑی تھا۔ شاعر ہڑپہ کو تو پیچھے چھوڑ جاتا ہے، اُس کو بہانہ بنا کر اپنے عہد کے کسان کی معاشی تنگ دستی بدحالی کا نوحہ کہتا ہے، کتبہ دراصل ایک علامت یا نشان ہے، ایک معدوم شے کا۔ ’ہڑپہ‘ تو وہ تہذیب ہے جس کو آریاؤں نے صدیوں پہلے مٹا دیا۔ آریا بھی درحقیقت اپنے عہد کی بورژوا طاقت تھے جنھوں نے اپنے کمزوروں کو ملیا میٹ کر دیا تھا، بالکل اسی طرح کا طرزِ عمل عصرِ حاضر کا جاگیردار، پرولتاری کلاس خاص طور سے کسان کے ساتھ روا رکھتا ہے۔ مجید امجد کے یہاں ارتقا کا عمل نا معلوم انداز سے جاری و ساری دکھائی دیتا ہے مگر پرولتاری کلاس باوجود ارتقا کے ترقی سے محروم رہتی ہے۔ ”ہڑپے کاایک کتبہ“ میں ایک ہالی کی زندگی میں ایک سا وقت دکھائی دیتا ہے، جیسے وقت کے پہیے کی گردش کہیں رُکی ہوئی ہے، بدنصیبی ہی اس کا نصیب اورمسائل و مصائب ہی اس کا مقدر ہیں۔</p>
			<blockquote>
				<verse>
					بہتی راوی تیرے تٹ پر، — کھیت اور پھُول اور پھَل
					تین ہزار برس بُوڑھی تہذیبوں کی چھل بل!
					دو بیلوں کی جیوٹ جوڑی، اک ہالی، اک ہل!
				</verse>
				<verse>
					سینۂ سنگ میں بسنے والے خدائوں کا فرمان
					مٹی کاٹے، مٹی چاٹے، ہل کی اَنی کا مان،
					آگ میں جلتا پنجر ہالی کاہے کو انسان،
				</verse>
				<verse>
					کون مٹائے اُس کے ماتھے سے یہ دُکھوں کی ریکھ
					ہل کو کھینچنے والے جنوروں جیسے اُس کے لیکھ
					تپتی دُھوپ میں تین بیل ہیں، تین بیل ہیں، دیکھ
				</verse>
			</blockquote>
			<p>پنجاب کے زرعی معاشرے کی صورتِ حال کی تصویر کشی کے ساتھ ساتھ یہ بھی نظر آتا ہے کہ اس سماج سے جُڑے ہوئے انسان کی تقدیر نہیں بدلتی بلکہ تمام صورتِ حال جُوں کی تُوں رہتی ہے۔ مذکورہ نظم ایک طرف تو انسان اورتقدیر کے ہاتھوںنشانہ بننے والے انسان کی المیہ داستان کا تخلیقی بیانیہ ہے تو دوسری طرف صدیوں پرانے اُس کلچر کی کہانی کا بیانیہ ہے جو نہایت غم و اندوہ پر مبنی ہونے کے ساتھ ساتھ آج بھی پنجاب سے اپنا رشتہ استوار کیے ہوئے ہے۔ مذکورہ نظم میں مجید امجد نے پنجابی زبان کے الفاظ کو اس قدر تخلیقی پیرائے اور خلاقانہ انداز سے برتا ہے کہ مذکورہ الفاظ پنجابی زبان اور کلچر کی نمائندگی و ترجمانی کے باوجود اُردو زبان کا حصہ بن گئے ہیں۔ جیسے تٹ، کھیت، چھل بل، دو بیلوں کی جیوٹ جوڑی، ہالی، ہل، ہل کی اَنی، مان، دُکھوں، ریکھ، جنورو ں، لیکھ، راوی، پھَل، پنجروغیرہ۔</p>
			<p>مجید امجد کے خلاقانہ ذہن کاکمال یہ ہے کہ اُنھوں نے مذکورہ الفاظ کو نہ صرف اُردو لہجے میں ڈھال دیا ہے بلکہ نئی معنویت سے ہم کنار کیاہے۔ پنجابی میں بعض اصوات ثقیل ہیں اور ان کی ادائی و تلفیظ کے وقت اعضاے نطق پر زیادہ زور دیا جاتاہے جب کہ اُردو میں مذکورہ دخیل الفاظ ادائی و تلفیظ کے وقت نرم و خفیف <annotation lang="en">(soft palate)</annotation> اصوات کی صورت اختیار کرلیتے ہیں۔ جیسے پنجابی زبان اور پنجابی سماج میں ہل کی صوت ثقیل ہے۔ مثال کے طور پر ’ہ‘ مخرج کے لحاظ سے کنٹھی صوت ہے اور اسے کنٹھ سے وضع کیا جاتا ہے اور ’ل‘ کی دندانی صوت ہے اور دانتوں کے سہارے سے ادا کی جاتی ہے۔</p>
			<blockquote>
				<p>لفظ ’ہل‘ درحقیقت پنجابی ہی کا لفظ ہے اور پنجابی میں کنٹھی اور دندانی مصوتے مہاپران یا ثقیل صورت اختیار کر لیتے ہیں۔</p>
			</blockquote>
			<p>اسی طرح ’ہالی‘ بھی پنجابی زبان کا لفظ ہے اور پنجابی کلچرسے تعلق رکھتا ہے اور زراعتی سماج اور کلچر کی پیداوار ہے۔ مذکورہ لفظ کا صوتیاتی آہنگ و تاثر پنجابی میں ثقیل صوت کا غماز ہے مگر یہاں سبک و خفیف انداز سے استعمال ہوا ہے اور اپنی کوملتا کا پتا دیتا ہے۔ مجید امجد کونئے انداز اور نئے مفاہیم میں الفاظ کے تخلیقی استعمال کا ہُنر آتاہے۔ وہ نئے لفظ بنانے پربھی قدرت رکھتے ہیں۔ انھوںنے نئی اصطلاحات و تراکیب وضع کرکے نُدرتِ کلام پیدا کی ہے۔ یہی نہیں ساتھ ہی ساتھ ان کی فکر بھی ندرت اور تازہ کاری کی حامل ہے۔ انھوں نے متعدد ایسے الفاظ استعمال کیے ہیں جو روایتاً اور انداز سے برتے جاتے ہیں۔ جیسے ایک لفظ عام طور پر ’ریکھا‘ لکھا اور بولا جاتا ہے انھوں نے مذکورہ لفظ کو اپنی نظم ”ہڑپے کاایک کتبہ“ میں ’ریکھ‘ کا صوتی آہنگ عطا کر کے نیا صوتی تاثر قائم کیا ہے۔</p>
			<p>اسی طرح طبقاتی شعور کے حوالے سے مجید امجد کی نظم ”کُلبہ و ایواں“ اُن کے گہرے مشاہدے پر دلالت کرتی ہے، یہاں بھی طبقاتی شعور کی کشاکش اور سکون و بے سکونی کا جدلیاتی بیانیہ دیکھا جا سکتا ہے۔ نظم کا آغاز تو عام مظاہر سے ہوتا ہے، جیسے ’گھاس کی گٹھڑی‘، ’سوکھے پتے چننے والی بانہیں‘، ’بیلوں کا چھکڑا‘، ’بیلوں کے پیچھے چلتے انسان کے زخمی پائوں‘ وغیرہ مگر شاعر نظم کے دوسرے حصے میں جھونپڑی میں رہنے والوں کی سکون کی کیفیت کو ایوانوں میں بسنے والوں کی زندگی پر مقدم ٹھہراتا ہے۔ مذکورہ نظم میں ایک کردار زراعتی سماج سے جڑا ہوا ہے تو دوسرا ایوانوں میں زندگی کی آسائشوں سے فیض یاب مگر طمانیتِ قلب سے محروم، جہاں دولت کی ریل پیل تو ہے مگر روح و دل کا سکون معدوم ہے۔ یہاں شاعر طبقاتی سماج میں اشرافیہ طبقے اور زندگی کی آسائشوں سے محروم طبقے کا آپسی تقابل کرتا ہے مگر یہ تقابل تخلیقی پیرائے میں ہے۔ زندگی کی مراعات اور فیوض و برکات سے محروم ہونے کے باوجود پسماندہ کلاس کے پاس سکون کے لمحات ہیں جو ان کی اچھی میراث ہیں مگر ایوانوں میں بسنے والا حسن بھی یہاں بے رس اور پھیکا ہے جو بے وقعتی و بے سکونی کا شکار ہے۔ راستے میں سُوکھے پتے چننے والی خوبرو شاعر کو اپیل کرتی ہے، اس روپ نگر کی رانی کی بہ نسبت جو شاہی ایوانوں کی زینت ہے۔ یہاں شاعر اپنے طبقے سے جڑا ہوا ہے اور وہ اسے ہی اپنے طبقے کے لیے سامانِ سکون تصور کرتا ہے۔ وہ جھونپڑی کے سکون کو محلوں میں رہنے والوں پر فوقیت کا حامل سمجھتا ہے۔ مجید امجد کی نظم ”کُلبہ و ایواں“ پنجاب کے لینڈ اسکیپ اور زرعی معاشرے کا ایک ایسا مظہر ہے جس کا خمیر پنجاب کی سر زمین کی سُوندھی مٹی سے گندھا ہوا ہے، یہاں پرولتاری کلاس اور اشرافیہ طبقے کی جدلیات کو بھی دیکھا جا سکتا ہے، جو اُن کے طبقاتی شعور کے گہرے مطالعے پر دال ہے۔ درحقیقت مجید مجدنے اپنی رہتل پر زیادہ اصرار اور انحصار کیا ہے۔</p>
			<blockquote>
				<verse>
					گھاس کی گٹھڑی کے نیچے وہ روشن روشن چہرہ،
					رُوپ، جو شاہی ایوانوں کے پھولوں کو شرمائے
					راہگذر پر سُوکھے پتے چننے والی بانہیں—،
					بانہیں جن کو دیکھ کے موجِ کوثر بل کھا جائے
					بیلوں کے چھکڑوں کے پیچھے چلتے زخمی پائوں
					پاؤں، جن کی آہٹ سوئی تقدیروں کو جگائے
					بھیک کے اِک ٹکڑے کو ترستی کھوئی کھوئی آنکھیں
					پلکیں، جن کے نیچے لاکھوں دنیائوں کے سائے
					یہ زخمی رُوحیں، یہ دُکھتے دل، یہ جلتے سینے
					کوئی انھیں سمجھائے جا کر، کوئی انھیں بتلائے
					تم اچھے ہو ان ہونٹوں سے جن کی خونیں سُرخی
					محلوں کے سینوں کے اندر آگ لگاتی جائے
					تم اچھے ہو اُن زُلفوں سے، جن کی ظالم خُوشبو
					پھولوں کی وادی میں ناگن بن کر ڈسنے آئے
					تم خوش قسمت ہو اُن آنکھوں سے جِن کی تنویریں
					سونے چاندی کے ایوانوں میں، مرگھٹ کے سائے
					وہ چھپر اچھے، جن میں ہوں دل سے دل کی باتیں
				</verse>
				<verse>
					اُن بنگلوں سے جن میں بسیں گونگے دن، بہری راتیں
				</verse>
			</blockquote>
			<p>اِسی طرح ان کی نظم ”بس سٹینڈ پر“ بھی ان کے گہرے طبقاتی شعور پر دلالت کرتی ہے۔ طبقاتی سماج کے مکروہات اور جکڑ بندیوں کو وہ خُوب سمجھتے تھے، جہاں نو نمبر کی بس کے آنے کی امید بہرحال باقی رہتی ہے۔ انھیں یقین سا ہے کہ طبقاتی نظام بدلے گا مگر کب، اس کا کچھ اندازہ نہیں لگایا جاسکتا۔ وہ طبقاتی سماج کے مکروہات پر سوال ضرور اُٹھاتے ہیں، اُس کو آئینہ بھی کرتے ہیں مگر کوئی فتویٰ جاری نہیں کرتے، یقینا یہ ایک تخلیقی فن کار کا کام بھی نہیں ہے۔ وہ نظامِ قسمتِ آدم کے بدلنے پر یقین بھی رکھتے ہیں، نئی دُنیا اور نئے عالم کے سجنے کی بات بھی کرتے ہیں، شبستاں میں نئی شمعوں کے جلنے کی بھی انھیں امید ہے اور گلستاں میں نئے موسم کی آمد پر بھی ان کا یقین ہے مگر کب؟اس کا کچھ یقین سے نہیں کہا جا سکتا۔ ’سطوتِ میری و شاہی‘ نے جسے پائمال کر رکھا ہے، وہ صورتِ حالات کے بدلنے کی دُھندلی تصاویر کو دیکھتا ہے۔ طبقاتی سماج میں ایک طبقہ، دوسرے کا جس طرح استحصال کرتا ہے، اس کی منظر کشی میں وہ قاری کوبھی شریک کرتے ہیں۔</p>
			<blockquote>
				<verse>
					مگر توبہ، مری توبہ، یہ انساں بھی تو آخر اِک تماشا ہے
					یہ جس نے پچھلی ٹانگوں پر کھڑا ہونا بڑے جتنوں سے سیکھا ہے
					ابھی کل تک، جب اس کے ابروئوں تک مُوئے پیچاں تھے
					ابھی کل تک، جب اس کے ہونٹ محرومِ زنخداں تھے
					ردائے صد زماں اوڑھے، لرزتا، کانپتا، بیٹھا
					ضمیرِ سنگ سے بس ایک چنگاری کا طالب تھا! “
					”مگر اب تو یہ اُونچی ممٹیوں والے جلو خانوں میں بستا ہے
					ہمارے ہی لبوں سے مسکراہٹ چھین کر اب ہم پہ ہنستا ہے
					خُدا اس کا، خدائی اس کی، ہر شے اس کی، ہم کیا ہیں!
					چمکتی موٹروں سے اُڑنے والی دُھول کا ناچیز ذرہ ہیں“
				</verse>
			</blockquote>
			<p>اسی طرح ”خدا----ایک اچھوت ماں کا تصور“ بھی پسماندہ طبقے کے افراد جو تھوڑا بہت طبقاتی شعور رکھتے ہیں، کے افکار کی ترجمان نظم ہے اور بورژوا سماج کے تضادات کو اُجاگر کرتی ہے۔ مجید امجد نے پنجابی زبان کے الفاظ کو اُردو نظم کے تخلیقی پیرائے میں اس طرح برتا ہے کہ جو پنجابی زبان سے ناواقف ہیں، وہ پنجابی زبان کے مذکورہ الفاظ کو اُردو ہی کے کھاتے میں شمار کریں گے۔ اُن کے قلم کی معجزہ کاری اور ان کی فکر کا کمال یہ ہے کہ انھوں نے اُردو زبان میں پنجابی زبان کے الفاظ کا استعمال کر کے نہ صرف اُردو کے کینوس کو وسعت سے ہم کنار کیا ہے بلکہ اُردو اور پنجابی کے قریبی رشتے اور امکانات کو بھی دریافت کیا ہے۔ یہ صرف مجید امجد ہی کااختصاص ہے۔ وہ بعض دیگر شعرا کی طرح پنجابی یا علاقائی زبانوں کے الفاظ کو سطحی یا غیر تخلیقی انداز سے نہیں برتتے بلکہ ان کے تخلیقی مفاہیم کو دریافت کرتے ہیں اور ان میں تہ داری بھی پیدا کرتے ہیں۔ یہ وہی انداز اور طریق کار ہے جو ولی دکنی اور میر نے فارسی سے دامن چھڑا کر اُردو کے لیے اختیار کیا تھا جب کہ مجید امجد کے معاصرین کے یہاں یہ وصفِ خاص موجود نہیں ہے۔ وہ میرا جی ہوں یا ن م راشد، فیض احمد فیض ہوں یا دیگر شعرا، تمام کے تمام فارسی روایت سے دامن نہیں چھڑا سکے جب کہ مجید امجد کے خلاّقانہ قلم اور ذہن و فکر کاکمال یہ ہے کہ وہ سنسکرت، پنجابی اور ہندی زبان کی لفظیات کو اس مہارت اورعمدگی سے تخلیقی پیرایۂ اظہار عطا کرتے ہیں کہ مذکورہ زبانوں کے الفاظ اُردو میں اِس طرح گھل مل جاتے ہیں جیسے گوشت اور ناخن۔ پنجابی کلچر، پنجاب کی جغرافیائی حدود میں صدیوں کے سماجی تحاور <annotation lang="en">(social interaction)</annotation> اور انسانوں کے آپسی میل جول کے نتیجے میں زندگی گذارنے کے مخصوص طریق کار <annotation lang="en">(way of life)</annotation> کی اہمیت کے سبب پیدا ہوا۔ اہلِ پنجاب کی انفرادی و اجتماعی سماجی کاوشوں کے نتیجے میں مذکورہ ثقافت نے صدیوں کے ربط و تعامل کے نتیجے میں جنم لیا۔</p>
			<p>اُن کی نظم ”بُندا“ اگرچہ رومانوی فضا کی نظم ہے، اس نظم میں کھوئی ہوئی محبت کے آثار بھی ہیں مگر اِس کا خمیر سارے کا سارے پنجاب کے کلچر میں گُندھا ہوا ہے۔ جیسے سونے جاگنے کا معمول، بندا پہننے کا معمول، کانوں میں بندے کا پہننا یہاں کی معاشرتی اور تہذیبی روایت ہے بُندے کے کھو جانے پر ملال اور مل جانے پر احساسِ تفاخر وغیرہ۔ بُندا دراصل پنجاب کا روایتی اور ثقافتی مظہر ہے۔ بُندا، پنجاب کی عورتیں پہنتی ہیں۔ مذکورہ نظم فی الاصل پنجاب کے کلچر کا منظر نامہ ہے۔</p>
			<p>مجید امجد کی نظموں میں اُن کا طبقاتی و سماجی اور سیاسی شعور بھی کار فرما دکھائی دیتا ہے۔ اُن کی ایک نظم میں معاشی و سیاسی جبریت کا شکار ایک بُوڑھا جس کی عمر اسی، بیاسی سال ہے لیکن وہ بیگار کرنے پر مجبور ہے۔ مجید امجد روزمرہ کا موضوع لیتے ہیں، مگر وہ موضوع عقب میں چلا جاتا ہے، جیسے حقہ، میراثی اور چودھری عقب میں چلے گئے ہیں اور وہ سامنے کے منظر نامے میں پوشیدہ گہرائی اور معنویت کو آشکار کرتے ہیں۔ نظم کے آغازمیں آنے والے کردار کہیں پس منظر میں چلے جاتے ہیں۔ اِس طرح شاعر نے سامنے کے منظر نامے سے ہویدا ہونے والی سماجی اور معاشی جبریت کو منطبق کر دیا ہے ایک ملک کی کہانی پر۔ شاعر کا کمال یہ ہے کہ شاعر نے معمولی چیزوں سے صرفِ نظر نہیں کیابلکہ اس جبریت، جکڑبندی اور استحصالی نظام کے رشتوں کو پھیلا کر ایک ملک کی کہانی پر اس کا انطباق کیا ہے۔ نظم کے اختتامیے میں شاعر مایوسی کا شکار نہیں ہوتا بلکہ اس کی آرزوایک بہتر دنیا کے لیے جوان ہے، ایک ایسی دنیا جو جبریت، گھٹن اور استحصالی رویوں سے پاک ہو، جہاں ہر طرف نیکی، انسان دوستی اور خیر کے پھول کھِلیں۔ استحصالی معاشرے میں کڑیل جوانوں کی محنت کا ثمر کوئی اور لے جاتا ہے جس کا اُس محنت میں کوئی کردار نہیں ہوتا۔ یہ نظم شاعر کے اس شعور کی غمازی کرتی ہے جسے طبقاتی شعور کا نام دیا جاتا ہے، اس میں استحصال کی کیفیت ہے، نظم کے اختتام میں شاعر نا امید یا مایوسی کا شکار نہیں ہے بلکہ وہ پُر اُمید ہے اور اس نے امید کا چراغ روشن رکھا ہے۔ کڑیل جوان اور سماج کا محنت کش طبقہ دنیا کی آسائشوں کو ارادی یا غیر ارادی طور پر ترک نہیں کرتا بلکہ اس کے لیے ایسے حالات بنا دیے جاتے ہیں، باوجود اس کے محنت کش محرومی اور بھوک کی آگ میں جل کر دوسروں کے لیے پھُول کھلاتا ہے۔ یہ نظم درحقیقت محنت کی عظمت کے لیے ایک سپاس نامہ بھی ہے۔ اس نظم کے کردار تو عقب میں رہ جاتے ہیں مگر ”کہانی ایک ملک کی“ کا وہ حصہ توجہ طلب ہے جس میں محنت کش کو ایک طرح کا خراجِ تحسین پیش کیا گیا ہے:</p>
			<blockquote>
				<verse>
					راج محل کے باہر، سوچ میں ڈوبے شہر اور گائوں
					ہل کی انی، فولاد کے پنجے،
					گُھومتے پہیے، کڑیل باہیں،
					کتنے لوگ کہ جن کی روحوں کو سندیسے بھیجیں
					سُکھ کی سیجیں،
					لیکن جو ہر راحت کو ٹُھکرائیں
					آگ پییں اور پھُول کھِلائیں
				</verse>
			</blockquote>
			<p>شعری مفاہیم میں شعری منظر نامہ یا صورتِ حال یا مظاہر متعین <annotation lang="en">(concrete)</annotation> نہیں ہوتے جیسے سماجی علوم کے بیانیوںمیں مثلاً تاریخی تسلسل، معاشی سائیکل اور مذہبی فرامین۔ چونکہ شاعری باطنی آہنگ اور معانی کی تہ داری پر اصرار کرتی ہے لہٰذا شاعری میں مذکورہ بالا عناصر اور تناظر بھی قدرے دُھندلا ہو جانا چاہیے، چنانچہ مجید امجد کی نظموں میں بھی ثقافتی آثار، اصطلاحیں اور معروض تو ہوتا ہے مگر بسا اوقات پیچیدہ اور تجریدی/مجرد صورتِ حال کی غماضی کرتا ہے، یہ اُن کے شعری وفور کی کرشمہ کاری ہے کہ وہ شعری محسوسات اور محاسن پر پُر زور اصرار کرتے ہیں۔ اُن کے یہاں کلچر کے تمام مظاہر کی عکاسی ہوئی ہے مگر تاریخی و تہذیبی شعوراورتانیثی شعور کا آپسی تال میل دیکھنے کو ملتا ہے اور بسا اوقات ان کی نظموں میںزراعتی معاشرے کے مظاہر اور طبقاتی شعور کے مظاہر ایک ہی نظم میں بیک وقت دیکھے اور محسوس کیے جا سکتے ہیں۔ اس کے ساتھ ساتھ ان کی نظموں میں آفاقی کلچر کے مختلف انداز بھی جلوہ گر ہوئے ہیں، جیسے ان کی نظم ”مسیحا“ میں کسی ڈاکٹر کا اپنے مریضوں کے لیے بطور مسیحا اپنے فن میں مگن ہونا اور قریب المرگ مریضوں کی شفا یابی کے لیے غوروفکر کرنا اور ان کا علاج کر دینا۔ اسی طرح ان کی نظم ”میونخ“ میں ان کے تانیثی شعور کے ساتھ اُن کا تاریخی و تہذیبی شعور بھی جلوہ گر ہوا ہے۔ یہ دوسری جنگِ عظیم کا زمانہ ہے جب محوری طاقتیں <annotation lang="en">(axis powers)</annotation> مفتوح ہو چکی ہیں اور اتحادی طاقتیں <annotation lang="en">(allied forces)</annotation> فاتح کی حیثیت سے غالب آ چکی ہیں اور اس وقت مجید امجد شالاط کو مفتوح قوم کی بیٹی لکھ رہے ہیں جو ان کے تاریخی شعور پر دال ہے۔ شاعر کو شالاط سے محبت ہو جاتی ہے مگر اُن کی ہچکچاہٹ اظہارِ محبت میں مانع آتی ہے اور وہ پنجاب کی روح کے ترجمان ہونے کے باوجود شالاط سے اظہارِ محبت نہیں کر پاتے۔ اگرچہ پنجاب کا کلچر متحرک اور بلند آہنگ ہے، یہاں اُونچی آواز میں بات کرنے کارُجحان ہے، لکھنؤ کی طرح اُونچی آواز میں بات کرنے پر ممانعت نہیں ہے، کھلا ڈُلا کلچر ہونے کے باوجود بھی شاعر شالاط سے اپنی محبت کا اِظہار نہیں کر پاتا۔ مجید امجدتاریخی شعور رکھتے ہیں، تہذیب اور تاریخ دونوں کا آپسی تال میل ہے۔ روایت کا ادراک درحقیقت تاریخی شعور ہی تو ہے۔ دوسری عالمی جنگ ایک بہت بڑا تاریخی واقعہ ہے۔ مجید امجد اس کا گہرا شعور رکھتے ہیں۔ یہی وجہ ہے کہ نان و نمک کی خاطر ملک ملک کی گرد چھاننے والی شالاط کووہ مفتوح قوم کی بیٹی لکھتے ہیں اور شالاط کی محبت میں ایک جہانِ آرزو آباد کرتے ہیں؛ محبت بھی وہ جس کا مجید امجد اظہار نہ کر سکے:</p>
			<blockquote>
				<verse>
					ایک مفتوح قوم کی بیٹی
					پارئہ ناں کے واسطے، تنہا
					رُوئے عالم کی خاک چھان آئی
					دس برس کے طویل عرصے کے بعد
					آج وہ اپنے ساتھ کیا لائی؟
					رُوح میں، دیس دیس کے موسم!
				</verse>
				<verse>
					بزمِ دوراں سے کیا ملا اُس کو
					سیپ کی چوڑیاں ملایا سے
					کینچلی چین کے اِک اژدر کی
					ٹھیکری اِک مہنجودارو کی
					ایک نازک بیاض پر، مرا نام
					کون سمجھے گا، اِس پہیلی کو؟
				</verse>
				<verse>
					فاصلوں کی کمند سے آزاد،
					میرا دل ہے کہ شہرِ میونخ ہے
					چار سُو، جس طرف کوئی دیکھے
					برف گرتی ہے، ساز بجتے ہیں
				</verse>
			</blockquote>
			<p>اسی طرح ان کی زمانۂ جوانی کی نظم ”عورت“ میں وہ عورت کے حسن کی کشش تو محسوس کرتے ہی ہیں لیکن وہ عورت بالا دست مرد کی مطیع محسوس نہیں ہوتی بلکہ وہ وجۂ تخلیقِ کائنات ہے، اگرچہ یہ اُن کی کمزور نظم ہے۔ باوجود اس کے مجید امجد کے عورت سے متعلق تصورات پر دلالت کرتی ہے۔</p>
			<p>مجیدامجد کا تعلق پنجاب کی سرزمین (جھنگ) سے تھا۔ انھوںنے اُردو شاعری میں پنجابی زبان کے الفاظ کا تخلیقی استعمال کرنے کے ساتھ ساتھ اُردو زبان کو جدید حسیت اور فکری و موضوعاتی تنوع سے بھی ہم کنار کیا۔ وہ چونکہ پنجابی کلچر سے بخوبی واقف تھے اس لیے ان کی اردو شاعری کی ایک جہت پنجابی کلچر کے نمائندے کی بھی ہے۔ وہ پنجاب کی روایات، نظامِ افکار و اقدار، معتقدات، ذہن و فکر، سماجی رویوں، رسومیات، ضابطوں، طرز زندگی، فلسفۂ حیات، فنونِ لطیفہ (آرٹ) اور ادبیات سے واقف تھے۔ کوئی ایسا باشندہ جو پنجاب کے کلچر کے قریب سے بھی نہ گذراہو، اس سے زیادہ عمق اور بالغ نظری سے پنجاب کی سماجی صورت حال اور ثقافت کو اُردو شاعری میں کیسے بیان کر سکتا تھا، سو مجید امجد نے اپنی منظومات میں پنجاب کی سماجی صورتِ حال، ذہن و فکر اور فلسفۂ حیات کو از سرِ نور دریافت کیا ہے۔ یہ درحقیقت سچائی کی تبلیغ کاعمل نہیںہے بلکہ ان کے یہاں سچائی کی دریافت ہے۔ ادب کو پروپیگنڈہ ثابت کرنے والے ادیبوں کا نقطۂ نظر یہ ہے کہ تعمیری ادب تخلیق کرنا ضروری ہے۔ مجید امجد محولہ بالا نوعیت کے پروپیگنڈے کے قائل نہیں تھے۔ وہ سماجی اور سیاسی شعورکے حامل بڑے پختہ شاعر تھے۔ انھوں نے اپنے کلام کو خاص طور سے منظومات کے ذریعے ’سچ‘ کی دریافت اور خیر کی دریافت کا ذریعہ بنایا مگر کہیں بھی غیرتخلیقی صورتِ حال جنم نہیں لیتی۔ وہ پنجاب کی بھوری مٹی اور زرخیزی سے تعلق رکھنے والے وہ شاعر تھے جو کبھی کسی باقاعدہ ادبی تحریک کاحصہ نہیں رہے۔ مجید امجد یہ جانتے تھے کہ ثقافت اپنے مفاہیم کے لحاظ سے پوری نسلِ انسانی کے بارے میں سماجی معلومات کاایک ایسا سرچشمہ ہے جس میں اقدار و روایات، معتقدات و مذاہب، فنونِ لطیفہ (آرٹ)، اُصول و قوانین، رسومیات <annotation lang="en">(conventions)</annotation> ، میلانات و رُجحانات اور افرادِ معاشرہ کے رویے شامل ہوتے ہیں جن کو شاعری کے ذریعے معروضی انداز سے دریافت کیا جاسکتا ہے۔ مذکورہ عناصر و عوامل سے انسانی ذہن وفکر کی تشکیل و تعمیر کسی بھی کلچر کے اندر ہوتی ہے اور یہی تشکیل و تعمیر فرد کو سماج اور ثقافت کا سرگرم اور کارآمد جز بناتی ہے۔ یہ ’جز‘ ، ’کل‘ کا حصہ بن کر عمل پذیر ہوجاتا ہے۔ اس طرح وہ اپنے کلچر کا نمائندہ بن کر سامنے آتا ہے اور اس کی پہچان، اس کے کلچر سے ہوتی ہے یا وہ اپنے کلچر کی وجہ سے پہچانا جاتا ہے۔ کلچر میں ہی شاعری شامل ہے جوانسانی احساسات و خیالات کو تخلیقی سطح پر پیش کرتی ہے۔ شاعری کے ذریعے شاعر اپنے سماج اور کلچر کے انسانوں کی نفسیات اوران کی داخلی کائنات کواستعاروں، تشبیہات اور رموزو علائم کے ذریعے ایک تشخص عطا کرتا ہے۔ اس طرح مذکورہ صورتِ حال ایک نسل سے مابعد کی نسل کو منتقل ہوجاتی ہے۔ سماجی معلومات اور دانش بھی اسی طرح ایک نسل سے دوسری نسل میں منتقل ہوتی ہے۔ مجید امجد نے نہ صرف پنجابی زبان کے الفاظ کو اپنی شاعری میں تخلیقی سطح پر برتنے کی نہایت عمدہ کاوش کی ہے بلکہ ان الفاظ کے ساتھ ان کے تمام تلازمات اور رموز و علائم، جو مخصوص سماج کے کلچر سے تعلق رکھتے ہیں، کو بھی اپنی شاعری کے ذریعے منتقل کیاہے۔ اُردو کے تمام اہم لکھنے والوں نے کلچر (ثقافت) کی بجائے زیادہ تر تہذیب یا تہذیب و تمدن کی اصطلاحات کااستعمال کیا ہے اور مذکورہ اصطلاحات کا سروکار کس مظہر یا عنصر سے ہے، اس کا تعین نہیں کیا بلکہ وسیع تر تناظر میں تہذیب کی اصطلاح کو بروئے کار لائے ہیں۔</p>
			<p>مجید امجد بھی آفاقی کلچر کے ضمن میں خیر اور سچائی کی دریافت کے قائل نظر آتے ہیں۔ اس تناظر میں پنجاب کا کلچر، پنجابی زبان نمایاں امتیاز کے حامل ہیں۔ یہی وجہ ہے کہ مجید امجد کے کلام میں پنجابی زبان کے الفاظ تخلیقی رچائو کے ساتھ مصرعوں میں اس طرح ڈھل کر آتے ہیں کہ اُردو کا حصہ بنتے ہوئے دکھائی دیتے ہیں۔ مثال کے طور پراُن کی نظم ”پنواڑی“ میں متعدد الفاظ ایسے ہیں جو پنجابی زبان اور پنجابی کلچر کے زیرِ اثر اُن کے کلام میں آئے ہیں۔</p>
			<p>مجید امجد کی نظم ”پژمردہ پتیاں“ میں پنجابی زبان کے بعض الفاظ اس قدر خلاّقانہ مہارت سے نظم کاحصہ بنے ہیں کہ یہ مجید امجد ہی کے معرکۃ الآرا قلم اور تخلیقی ذہن کی کرشمہ کاری ہے جیسے دھجیاں، رُت، ڈھیر وغیرہ۔ اسی طرح اُن کی نظم ”بن کی چڑیا“ میںبھید، چونچل، جادو، کلپائے وغیرہ۔</p>
			<p>مذکورہ نظم کاآخری شعر خاص طور سے توجہ طلب ہے جہاں ’کلپائے‘ کو اس انداز سے برتا گیا ہے کہ وہ پنجابی زبان کی طرف سے اُردو زبان کے کینوس میں وسعت کاشاخسانہ ہے۔ اسی طرح اور بہت سارے الفاظ جو ان کے کلام کا حصہ بنے ہیں وہ پنجابی کے ہیں اور اردو کے روپ میں ڈھل گئے ہیں۔ مجید امجد کے خلاّقانہ ذہن کا وصف و کمال یہ ہے کہ پنجابی کے تمام الفاظ اردو میں اوپرے یا نامانوس دکھائی نہیں دیتے۔</p>
			<blockquote>
				<verse>
					نوک نوکِ خار کھلنڈرے ہرنوں کو کلپائے!
					گانے والی چڑیا اپنا راگ الاپے جائے
				</verse>
			</blockquote>
			<p>کلچر یا ثقافت اور تہذیب کی حدود کے تعین میں ایک بات نہایت اہمیت کی حامل ہے کہ مجید امجد نے بھی ’تہذیب‘ کا لفظ تخلیقی پیرائے میں نظم کیا ہے، لیکن اس کا تعلق مظاہر یا ظاہری حُسن سے ہے:</p>
			<blockquote>
				<verse>
					حُسنِ تہذیب کا آئینۂ خوبی — بازار
					—چہرئہ شہر پہ دو شوخ لٹوں کا جادہ–
					جس کے دو رویہ، پُر آشوب کمیں گاہوں میں
					جسم اور دل کے لذائذ کی صفِ استادہ
					راہگیروں کی نگاہوں کو صدا دیتی ہے
				</verse>
			</blockquote>
			<p>مذکورہ نظم میں مجید امجد نے ایک مصرعے میں کہا ہے:</p>
			<blockquote>
				<verse>
					مینہ تھما ہے، اور ابھی ہلکی پھہار آتی ہے
				</verse>
			</blockquote>
			<p>’مینہ‘ اور ’پھہار‘ دونوں کا چلن اہلِ پنجاب کے یہاں روزمرہ زندگی میں عمومی طور پر ہے۔ اسی طرح جھولے، پینگوں، جھیل، تٹ، سکھیوں، ہڈیاں، چھابوں، تھالوں، تھال، تووںوغیرہ کا بھی استعمال ہوا ہے۔</p>
			<p>چھابوں کالفظ خاص طور سے پنجابی زبان، پنجابی سماج اور کلچر کی دین ہے۔ مذکورہ لفظ شہری سماج میں کم ہی بولا جاتا ہے مگر اہلِ پنجاب روٹیاںرکھنے کے لیے یا پھر پھل اور میوہ جات رکھنے کے لیے ’چھابے‘ کا استعمال کرتے ہیں۔ مذکورہ نظم سے دو مصرعے ملاحظہ ہوں:</p>
			<blockquote>
				<verse>
					ہڈیاں – بچھڑے ہوئے آموں کی، چھابوں میں پڑی
				</verse>
			</blockquote>
			<p>ایک اور مصرع:</p>
			<blockquote>
				<verse>
					پاس ہی تھالوں پہ بجتا ہوا بوندوں کا رُباب
				</verse>
			</blockquote>
			<p>اس ضمن میں دو اور مصرعے توجہ طلب ہیں:</p>
			<blockquote>
				<verse>
					یہ کتلیوں میں شپا شپ، یہ تووں پر تِڑ تِڑ،
					اور وہ اک تھال میں کچھ پَر جلی چاپیں باقی
				</verse>
			</blockquote>
			<p>اسی طرح ایک اور لفظ ’گتکڑی‘ کا تخلیقی سطح پر استعمال دیکھنے کے لائق ہے:</p>
			<blockquote>
				<verse>
					کیا مجال— اک چاپ بھی ہو گتکڑی سے بے نیاز
				</verse>
			</blockquote>
			<p>ایک اور مصرع جو ایک اور نظم کے اختتامیہ حصے سے متعلق ہے۔</p>
			<blockquote>
				<verse>
					انجانے من کی مورکھتا کو کیا کوئی دھیان گذرتا ہے
				</verse>
			</blockquote>
			<p>مجید امجد نے نہ صرف اپنی منظومات میں پنجابی زبان کے الفاظ کا نہایت برجستگی و بے ساختگی سے استعمال کیا ہے بلکہ کہیں کہیں انھوں نے اپنی اردو غزل میں بھی پنجابی زبان کے الفاظ کا نہایت عمدگی سے استعمال کیا ہے۔ اس ضمن میں اُن کی غزل کایہ شعر لائق توجہ ہے جس میں ’دوارے دوارے‘ کا کیا عمدہ اور برمحل استعمال دیکھنے کو ملتا ہے جو غزل کے مجموعی مزاج سے بھی لگا کھاتا ہے:</p>
			<blockquote>
				<verse>
					بوجھل پردے، بند جھروکا، ہر سایہ رنگیں دھوکا
					میں اک مست ہواکاجھونکا، دوارے دوارے جھانک چکا
				</verse>
			</blockquote>
			<p>اسی طرح ایک نظم میں ’ڈلک‘ کا لفظ دیکھا جاسکتا ہے:</p>
			<blockquote>
				<verse>
					جن کے ہونٹوں کی ڈَلَک، جن کی نگاہوں کی چمک
				</verse>
			</blockquote>
			<p>ڈلک بمعنی چمک اورخوشنما لگنا، حسن میں اضافے کااستعارہ، نمایاں ہونا، اچھا لگنا بھی چمک کے معنی میں آتا ہے۔</p>
			<p>اسی نظم کاایک اور مصرع ہے:</p>
			<blockquote>
				<verse>
					بارہا جنبش یک موج کے ہلکورے میں
				</verse>
			</blockquote>
			<p>مجید امجد کے کلام میں موضوعات کے تنوع کے ساتھ ساتھ موضوعات کے اظہار کا سلیقہ و قرینہ بھی کمال ہے اور لفظیات کا بہت بڑا ذخیرہ ہے۔ ’جھانجن‘ بھی علاقائی زبان یعنی پنجابی کا لفظ ہے۔ مجید امجد نے بہت سے مقامی <annotation lang="en">slangs</annotation>کا بھی استعمال کیا ہے جو نامانوس ہونے کے باجود معنویت سے بھرپور ہوتے ہیں۔</p>
			<p>بعض الفاظ اُردو اور پنجابی میں مشترک ہیں جیسے ریڈیو، مکھی، ماں، صورت، ضامن، ظالم، عبادت، عدالت، غریب، غلام، طنبورا، کاغذ، گلاب، موسم، مزدوری، وطن، یادگار، نیلام، قلم، قانون، فانوس، کوچوان، گائوں، جوانی، دنیا، گلی، ساتھی، خودکشی، فرض، طلوع، دل، دریا، ڈونگھے (خالصتاً پنجابی لفظ ہے جسے مجید امجد نے اُردو نظم میں تخلیقی سطح پر برتا ہے) ، ساتھ، یاد، سفر، دیس، ٹھیکرا، چمکتے، رات، نظر، گم سم، گھات، زمانہ، مست، زندگی، دکھ، ہوائی جہاز، جھنگ (اسم ہے اور پنجاب کے شہر کانام ہے جہاں مجید امجد پیدا ہوئے) ، شرط، کون، صبح، بیج، بیساکھ (پنجابی میں ایک مہینے کا نام جس میں دیہی علاقوں میں گندم کی کٹائی کی جاتی ہے) ، دھیان، سنبھل، دوست، ریل، جینا، گھٹا، جہان، بیاہی (ویاہی) ، مسافر، قسمت، میلے، ملاقات، شام، راجا، پرجا، ہزار، چھیڑ، دُعا، پھرو، اکھیاں (اکھیاں، پنجاب اور دکن دونوں علاقوں میں استعمال ہوتا ہے) ، جیون، غم، شکار، شکوہ یا شکوے، سایہ، رس، گھولے، دور، دن، کشمکش، اُمّید اور اُمید، موج، حیا، شوق، ہڑپہ، کتبہ، فوٹو، نگاہ اور نگہ، تصویر، مورت، کھوج، لوگ اورلوک، شہر اور شیر، عرض، درد، عُمراور عمر (پنجابی میں نام اور age دونوں کے لیے ایک ہی تلفظ ہے) ، مکان، بہار، اُداس، میلا، بول، بھادوں، حد، توڑ، پتھر، شام، سانحہ، پت جھڑ، جلوس، نشان، سوچ، قصہ، سپاہی (پنجابی میں سپائی) ، ہوس، ہوا، نوحے، اپنی (آپنی) ، ڈر، کمائی، امرت، تینوں رب دیاں رکھاں (یہ مجید امجد کی ایک نظم کاعنوان ہے جو دراصل ہے ہی پنجابی زبان کے الفاظ پر مشتمل) ۔ اس سے اندازہ لگایاجاسکتا ہے کہ مجید امجد پنجابی سے کس قدر لگائو رکھتے تھے۔</p>
			<p>اُردو میں گوشْت <annotation lang="n/a">(gosht)</annotation> جب کہ پنجابی میں گوشَت <annotation lang="n/a">(goshat)</annotation> کا عمومی استعمال سننے میں آتا ہے۔ بے ربط، گفتگو، مریض، بقا، دُور، اُردو میں جدھر اور پنجابی میں جِدّھر <annotation lang="n/a">(jidhar)</annotation> ، چھٹی، اندر، بھید، گہرے، مرے ڈھانچہ اور ڈھانچے، گھر، بندے، ارمان، تلوار، پہیے، دو رکھیا اکھیاں (یہ بھی مجید امجد کی ایک نظم کاعنوان ہے جو کہ پنجابی میں ہے) ، خوبی، اچھائی، ننھی، بھولی، برابر، حصہ، لیکھ، فصل (پنجابی میں فصل <annotation lang="n/a">fasal</annotation> ، تُو، مورتی، گدلے پانی، دامن، چھالا، عذاب، دروازے، دروازہ، آدمی، مِٹی <annotation lang="n/a">(mitti)</annotation> اور اُردو میں عمومی طورپر مَٹی <annotation lang="n/a">(matti)</annotation> ، اصلی، وطیرہ، پچھلے، ننھے، جنگ، قیدی، ریت، قافلے، میلی، روح، دُکھیاری (خالصتاً پنجابی زبان کا لفظ ہے) ، نیند، داغ، مینہ، لبھاوے (پنجابی کالفظ ہے) ، مدھم لو، زندگیاں، سینے، عرصہ، مستی، کالے، عِلم اور پنجابی میں عِلَم <annotation lang="n/a">(ilam)</annotation> ، بال اور بالک، مہلت، جُرم، قیمت، وُجود اور پنجابی میں وَجُود <annotation lang="n/a">(wajood)</annotation> ، ہمدرد، افسوس، شفا، زہر، مرگ، آخری، سیر وغیرہ ایسے الفاظ ہیں جو مجید امجد نے اپنے کلام میں استعمال کیے ہیں۔ محولہ بالا الفاظ کم و بیش تھوڑے سے لہجے کے زور <annotation lang="en">(stress)</annotation> اور نرمی <annotation lang="en">(softness)</annotation> کے ساتھ اُردو اور پنجابی دونوں زبانوں میں استعمال ہوتے ہیں۔ مقامی سلینگز کے خلّاقانہ و شاعرانہ استعمال پر مجید امجد کو قدرت حاصل تھی اوروہ الفاظ بھرپور معنویت کے بھی حامل ہیں جن کاعلاقائی یا مقامی پنجابی کے لب و لہجے سے تعلق ہے۔</p>
			<p>فاتحین کے زیراثر مقامی کلچر اور صورت حال زیادہ متاثر ہوتی ہے اور مقامی ثقافتیں اخذواکتساب بھی کرتی ہیں اور کسی حد تک بیرونی اقوام اور مقامی اقوام کے اختلاط کے نتیجے میں فاتحین کوبھی ثقافتی سطح پر متاثر ہونا پڑتا ہے۔ اس ذیل میں عزیز احمد لکھتے ہیں:</p>
			<blockquote>
				<p>ہندوستان میں عربوں، ترکوں، ایرانیوں اور افغانوں کاہندوستانی عورتوں سے شادی کرنا، دوسرے ممالک کے مسلمانوں کے رواج سے مطابقت رکھتا تھا۔ یہ شادیاں سماج کے ہر طبقے میں رائج تھیں۔ ہندو بیویوں اور ہندو داشتائوں کے ذریعے ہندووانہ رسم و رواج رفتہ رفتہ ہندوستانی اسلام میں نفوذ کرگئے اور اسلام خود ان عورتوں کے کنبوں میں داخل ہوگیا۔ سولھویں صدی کے آغاز سے اٹھارویں صدی کے آخر تک دارالاسلام کا تقریباً پورا علاقہ ماسواے چند دُور افتادہ مقامات کے تین سلطنتوں یعنی سلطنتِ عثمانیہ، صفوی سلطنت اور مغل سلطنت پرمشتمل رہا۔ اس وجہ سے ان صدیوں میں اسلامی تاریخ کو سیاسی اور ثقافتی حیثیت سے اُبھرنے کاموقع ملا۔</p>
			</blockquote>
			<p>مذکورہ عہد میں تاریخ اور سیاسی وثقافتی صورتِ حال کو ترویج و ترقی ملی۔ یہی نہیں برصغیر کی زبانوں کو بھی نئی نئی اصناف اور نئی نئی لفظیات سے واسطہ پڑنا شروع ہوا۔ ولی دکنی کے دور تک آتے آتے فارسی اصناف اور فارسی لفظیات کو رواج ملا۔ ولی کے اوصاف و کمالات اور ان کی فکری اُپج اور تخلیقی ذہن کا کرشمہ یہ ہے کہ انھوں نے دکنی یا دکھنی لفظیات کو اُردو شاعری کے پیکر میں ڈھالا۔ یہ سلسلہ رُکا نہیں۔ اس میں تسلسل جاری و ساری رہا۔ یہاں تک ہندی پنگل کابھی اُردو شاعری میںاستعمال کیاگیا۔ اس طرح سماجی و ثقافتی سطح پر علم و دانش اور سماجی معلومات کے لین دین کا سفر جاری رہا۔ مجید امجد کے کلام میں بھی یہ سماجی معلومات اور ثقافتی تبادلے کا سلسلہ دیکھنے کو ملتا ہے۔ یہی وجہ ہے کہ اپنی قلبی واردات اور شعری تجربے کے ذریعے اُردو سے قربت کارشتہ رکھنے والی پنجابی زبان کے الفاظ کو بھرپور قوت اظہار کے ساتھ اس طرح بروے کار لائے ہیں کہ مجید امجد کی شعری کائنات میں مذکورہ الفاظ نامانوس دکھائی نہیں دیتے بلکہ بھرپور معنویت کے حامل دکھائی دیتے ہیں۔</p>
			<p>پنجاب چونکہ ایک زرخیز، وسیع و عریض میدانی علاقہ ہے، اسی مناسبت سے مجید امجد نے منفرد موضوعات پر نہایت عمدہ نظمیں کہی ہیں۔ بعض موضوعات کاتعلق زراعتی سماج اور ثقافت سے ہے۔ ایک نظم کا عنوان ”ریوڑ“ ہے اوراسی مناسبت سے شاعر نے الفاظ و تلازمات کااہتمام کیا ہے۔ اس نظم میں دردو کرب کی کیفیت بھی ہے اور پنجابی ثقافت کی بھرپور عکاسی بھی ہوتی ہے۔ مذکورہ نظم میں بیشتر الفاظ کا تعلق پنجابی زبان سے ہے۔ مجید امجد کو زبان کے اظہار پرجس قدر، قدرت حاصل ہے، اُس قدر شاید ہی کسی اور شاعر کوحاصل ہو۔ مذکورہ نظم میں پنجابی زبان کے الفاظ ملاحظہ فرمائیے:</p>
			<p>لانبی سوٹی، چھاگلوں کالفظ کس قدر خوب صورت اور نیا استعارہ ہے جو مجید امجد جیسا قادرالکلام شاعر ہی خلق کرسکتا تھا۔ چُوڑی، چھنک، اٹک، ڈار، ممکتے، بزُغالوں، سان، چھری، سیک، ٹولی، رہ، شام اور راکھ وغیرہ ایسے الفاظ ہیں جن کا اُردو شاعری میں نہایت ارفع استعمال مجید امجد نے ہی اردو منظومات میں کیا ہے۔ مذکورہ نظم ثلاثی ہیئت میں ہے۔ تین مصرعے ملاحظہ کیے جاسکتے ہیں:</p>
			<blockquote>
				<verse>
					سان پر لاکھ چھُری، سیخ پہ صد پارہ گوشت
					پھر بھی مدہوش غزالوں کی یہ ٹولی ہے کہ جو
					بار بار اپنے خطِ رہ سے بھٹک جاتی ہے
				</verse>
			</blockquote>
			<p>مجید امجد کی امیجری بھی نہایت لاجواب ہے اور اُن کااستعارے وضع کرنے کافن بھی عدیم النظیر ہے۔ چھاگل، دودھ سے بھرے ہوئے تھنوں کااستعارہ ہے۔ مذکورہ استعارے کو کھولنے کے عمل میں اُس کی جمالیات نہ صرف بُری طرح مجروح ہوتی ہے بلکہ تہذیب کے دائرے سے بھی دور کردیتی ہے۔</p>
			<p>مذکورہ نظم کے مطالعے سے اندازہ ہوتا ہے کہ مجیدامجد پنجاب کے ثقافتی منظر نامے سے کس قدر گہری وابستگی اور تعلق رکھتے ہیں۔ مذکورہ نظم کے تین مصرعے، ان کی منفرد امیجری اور ندرت و تازہ کاری کے ذیل میں دیکھے جاسکتے ہیں:</p>
			<blockquote>
				<verse>
					بکریاں، دشت کی مہکار میں گوندھا ہوا دودھ
					چھاگلوں میں لیے جب رقص کناں آتی ہیں
					کوئی چوڑی خمِ دوراں پہ چھنک جاتی ہے
				</verse>
			</blockquote>
			<p>اسی نظم کے مزید تین مصرعے لائق توجہ ہیں:</p>
			<blockquote>
				<verse>
					جست بھرتی ہے کبھی اور کبھی چلتے چلتے
					ناچتی ڈار ممکتے ہوئے بُزغالوں کی،
					ہر جھکی شاخ کی چوکھٹ پہ ٹھٹک جاتی ہے
				</verse>
			</blockquote>
			<p>مذکورہ نظم عالمی ادب کی ٹکر کی ہے۔ مجید امجد کے پاس ایک نہیں بلکہ ایسی کتنی ہی نظمیں ہیں جو ادبِ عالیہ کی ٹکر کی ہیں اور شاعر کے فنِ سخنوری و ہنروری پر دال ہیں۔</p>
			<p>اُن کی ایک اور نظم ”مقبرہ جہانگیر“ اُن کے تاریخی شعور اور تہذیبی نشانات کے مٹنے کی یادوں کی کسک اور کرب کی داستان لیے ہوئے ہے۔ مذکورہ نظم نامیاتی وحدت کی ارفع ترین مثال ہے۔ اس نظم میں بھی چند الفاظ پنجابی زبان کے ثقافتی حوالے کواُجاگر کرتے ہیں اور مغلوں کی مٹتی ہوئی اور ڈھلتی تہذیب کی رُوداد کاالمناک تخلیقی بیانیہ ہے: لاشوں، جھُنڈ، بُرج، چھجوں، گونج، راوی، جھروکا، دھواں، قصّہ، گتھلیاں وغیرہ ایسے الفاظ ہیں جوپنجاب کے ثقافتی حوالے اور شاعر کے سماجی شعور کو نمایاں کرتے ہیں۔ مذکورہ نظم فکری و فنی اور امیجری کے حوالے سے ایک بڑی نظم ہے:</p>
			<blockquote>
				<verse>
					لاکھ ادوار کی لاشوں پہ بچھا کر قالین
					چند لوگ اپنی ترنگوں میں مگن بیٹھے ہیں
				</verse>
			</blockquote>
			<p>اور ایک بند کے چند مصرعے ملاحظہ کیے جاسکتے ہیں جو مجید امجد کے وسیع المطالعہ ہونے اوران کے تاریخی شعورپر دلالت کرتے ہیں:</p>
			<blockquote>
				<verse>
					تین سو سال سے مبہوت کھڑے ہیں جو یہ سرو
					ان کی شاخیں ہیں کہ آفاق کے شیرازے ہیں
					صفِ ایّام کی بکھری ہوئی ترتیبیں ہیں
					اِن کے سائے ہیں کہ ڈھلتی ہوئی تہذیبیں ہیں
				</verse>
				<verse>
					مرمریں قبر کے باہر چمن و قصر و اُطاق،
					کوئلیں، امریاں، جھونکے، روشیں، فوارے
					اور— کچھ لوگ کہ جو محرم آداب نہیں!
				</verse>
				<verse>
					مرمریں قبر کے اندر، تہِ ظُلمات کہیں
					کرمک و مور کے جبڑوں میں سلاطیں کے بدن
				</verse>
				<verse>
					کوئی دیکھے، کوئی سمجھے تو اس ایواں میں جہاں
					نُور ہے، حُسن ہے، تزئین ہے، زیبائش ہے
					ہے تو بس ایک دُکھی رُوح کی گنجائش ہے
				</verse>
			</blockquote>
			<p>محولہ بالا نظم کو مغلیہ تہذیب کانوحہ بلکہ مرثیہ کہا جاسکتا ہے۔ شاعر نے کسی عقیدے یامسلک میں غوطہ زن ہوئے بغیر اپنے تاریخی، سماجی اور ثقافتی شعور کے ذریعے شاعرانہ سحرکاری کی ہے۔ اس طرح کی عمدہ نظم کہنا کسی عام شاعر کے بس کا روگ نہیں ہے۔ اتنی بلند پایہ سطح کی تخلیق مجید امجد جیسی بڑی تخلیقی روح کے قلم ہی سے سرزد ہوسکتی تھی جس کی معجزہ کاری و سحر کاری مجید امجد کے تخلیقی ذہن کاکرشمہ ہے۔</p>
			<p>مجید امجد نے اُردو منظومات میں پنجابی زبان کے الفاظ کوکھینچا تانی سے استعمال نہیں کیا بلکہ انھوں نے مذکورہ زبان کے الفاظ سے تخلیقی سطح پر سروکار رکھا ہے۔ کہیں بھی یہ محسوس نہیں ہوتا کہ انھوں نے پنجابی زبان کے الفاظ کے ساتھ سینہ زوری یا کسی ارادی جبر کا مظاہرہ کیا ہو بلکہ وہ تو اپنے تخلیقی و لسانی شعور اور شعری تجربے کے تابع رہ کر ہی نظم کہتے چلے گئے ہیں اور اُن کا قلم پنجاب کی سر زمین پر سونا اُگلتی منظومات کاشت کرتا اوراُگاتا چلاگیاہے۔ مجید امجد نے تہذیب کالفظ اپنی نظم ”مقبرہ جہانگیر“ ، اور ”بارش کے بعد“ میں تخلیقی سطح پراستعمال کیا ہے۔</p>
			<blockquote>
				<verse>
					حُسن تہذیب کاآئینۂ خوبی— بازار
					ان کے سائے ہیں کہ ڈھلتی ہوئی تہذیبیں ہیں
				</verse>
			</blockquote>
			<p>مجید امجد کلچر (ثقافت) اور سویلزیشن (تہذیب) کے لغوی، اصطلاحی و وضعی اور تخلیقی استعمال کا بخوبی فہم رکھنے والے نہایت اہم شاعر ہیں۔ انھوں نے اُردو زبان کو پنجابی زبان کے کلچر سے متعلقہ کتنے ہی الفاظ عطا کیے اور اُردو کے لفظیاتی نظام کو وسعت سے ہم کنار کیا۔ چند ایسے الفاظ جو اُردو شاعری میں خالصتاً مجید امجد ہی کی دین ہیں۔ مثلاً ڈنٹھل، گتکڑی، بالے، پلّو پلّو، جھولی جھولی، مہاری، جوبن، اہا اہا، جُگوں (ہندی میں یُگوں استعمال ہوتا ہے)، پور، میچوں، میچے، اکھیاں، مکھیاں، تٹ، راس، رچائیں، کھونٹ، ڈولتے، سامگری، نگری، گجرے، سیجیں، میت، گھروندے، گھولو، رُت، منڈلی، جھاجھن، ڈگ، تٹ، مُکھ، جھنن جھنن جھن، مست، کُنج، ٹپکا، پیالیوں، انکھڑیوں، جھم جھماہٹ، لانبی، توتلی، اژدروں، ڈلک بمعنی چمک، چرواہا، ریوڑ، دوارے دوارے، چوڑیاں، مست انکھڑیوں، نلکے، سرکنڈوں، کلپائے، کتھ، گُتھی، پھٹی چادر، دو چلموں، راکھ، ہونی، بابا اللہ بیلی، چتا، بالا، الماری، تختے، توے، رتھ، میچے، نالی، پنچھی، دانے دُنکے، کھمبے، کاسہ، چُوسا، کدو، کلھاڑی، درانتی، مُکھڑے، کیاروں، نفیری، گادی، کیاری، دولاب، پوہ۔</p>
			<p>مجید امجد نے ایسے کتنے ہی پنجابی زبان کے لفظوں کو نہ صرف نئی معنویت سے ہم کنار کیا ہے بلکہ اُردو کے دامن کو بھی وسعتوں سے نوازا ہے۔ وہ اپنی نظم کی وحدت کو کہیں بھی مجروح نہیں ہونے دیتے۔ تمام مصرعوں کاباہمی ربط و تسلسل قائم و دائم رکھنے کے ساتھ ساتھ لفظوں میں کمال آہنگ و نظم پیدا کرنے پر قدرت رکھتے ہیں۔ مجید امجد نے ہندی الفاظ کا اپنی شاعری میں کثرت سے استعمال کیا ہے مگر انھوں نے رسم الخط کی سطح پر کہیں بھی دیو ناگری رسم الخط کو ترجیح نہیں دی۔</p>
			<p>مجید امجد نے جو ہندی الفاظ اپنی شاعری میں استعمال کیے ہیں اس کی وجہ یہ نہیں ہے کہ ان کے پاس الفاظ کی کمی تھی بلکہ اُن کے پاس تو ہر موضوع کی مناسبت سے لفظیات کی بہتات ہے۔ وہ اپنے لسانی شعور کے کارن اپنے کلام کے لیے موزوں ترین الفاظ کااستعمال کرتے ہیں۔ انھوںنے لفظ ’اگنی‘ کااستعمال مختلف انداز سے بیشتر منظومات میں کیا ہے۔ مذکورہ لفظ ’ہندوکلچر‘ سے لگا کھاتا ہے۔ ”پنواڑی“ کا ایک مصرع ہے:</p>
			<blockquote>
				<verse>
					آنکھوں میں جیون کی بجھتی اگنی کی چنگاری
				</verse>
			</blockquote>
			<p>اسی طرح ”انقلاب“ میں اگنی کا استعمال اور مفہوم ہے۔</p>
			<blockquote>
				<verse>
					آہوں سے روح کی اگنی کی بھبھک جاتی رہی
				</verse>
			</blockquote>
			<p>”پنواڑی“ میں تو پنجابی اور ہندی الفاظ اپنے موضوعاتی تناظر کے جوازکی دلیل ہیں۔ بُوڑھا، پنواڑی، مانگ، نیاری، جیون، اگنی، چنگاری، ہٹّی، کتھا، کتھ، نین، گُتھی، جھیلی، ڈبیوں، چلموں، راکھ، ہَونی، ارتھی، اللہ بیلی، بھجن، منوہر، جھنن جھنن (مجیدامجد کی وضع کردہ اصوات)، جھن جھن، ٹھن ٹھن (اصوات)، کٹوری، دیپک، چِتا، بالا۔</p>
			<p>اسی طرح ”کلبہ وایواں“ کے ڈکشن سے بھی ان کے لسانی شعور اور ان کی ہندی زبان سے گہری وابستگی اور جانکاری کااندازہ لگایاجاسکتا ہے مثلاًگھاس، گٹھری، سُوکھے، چھکڑوں، بھیک، دُکھتے، مرگھٹ، چھپر، اچھے وغیرہ۔</p>
			<p>پنجابی اور ہندی کے کثیر تعداد میں الفاظ ان کی شاعری میں دیکھنے کو ملتے ہیں جو حسبِ ذیل ہیں:</p>
			<p>پھُوٹ، دھبے، چبھتا، من، روگ، پگڈنڈیوں، سندیسے (ہندی)، پُشتوں، چھب، رُوپ، ڈھلوانوں، کھلنڈرے، کلپائے، الاپے، لَٹوں، مینہ، پھہار، سکھیوں، پایل، چھابوں، گُٹھلیوں، تھالوں، تھرکتی، بھوجنوں، چھاگلوں، جھکولوں، دھجیاں، ڈس، چبھتا، دھبے، ٹھیکری، چھب، روپ، ٹھٹھرے، گھات، چھائوں، سکھیوں، پینگوں، کچوکے، کیچڑ، تٹ، جھیل، گھنی، گھونگھٹوں، ممٹیوں، جھومروں، دُکھتے، گھونگھٹ، لُڑھکتا، رتھ، دوشِ گیتی، انکھڑیوں، چھنکتے، جوالا، دُھواں، لَو، پنکھ، پہرے دار، گتکڑی، مُورکھتا، پھنکاریں، جُھنڈ، جھینپتی، کلبلا، توتلی، پھاند، گھول، گُندھی، لاش، تھپیڑے، پیالوں، جھریوں، رخنوں، گھورتی، کٹوروں، بھنور، میچے، ڈولتی، کھنکھناتی، پیالیوں، کہنیاں، انکھڑیوں، بسرام، رسیلی، راہیوں، جیالے، منڈلی، چوکھٹ، مُکھ، راہی، ساون، پون، ڈول، دھیان، پینگیں، پائوں، سنگیت، سامگھری، اکھیاں، جیون، میچوں، دُھندلے، تٹ، پیالی، سیجیں، نگری، نیناں، مہاری، کجرارے، جُگوں (یُگوں)، سیس، متوارے، باوری، نینو، دھول، گھڑیوں، ڈنٹھل، بالے، پنگھٹ، دھار، کٹیلی، کج مج، گجرے، انبوہ، بھیڑ، جتنوں، جلوخانوں، لکھوکھا، پیادہ، پھاٹکوں، چٹختی، پسلیوں، کج، جمگٹھوں، پلوئوں، چھینٹے، گُندھے، نشوں، سُلفوں (سُلفہ بمعنی نشہ)، چھڑک، سُلگتے، ممکتے، جھکڑ، ٹھیکریوں، سجل رُوپ، پَر، چھیڑا، بجلیاں، نشوں، کچھار، سنکتی، جھینگر، کیکروں، مویشیوں، پیار، چھید، پریم، سُونگھتی، کٹھن، پھٹے تار، پاپ، بھٹی، سٹر، کالی رات، سُونی، دولاب، دیوتائوں، سُولی، رسی، بوٹیاں، چومتے، سڑتے، مُردار، ٹھٹھرے، گال، لال، دیو، گام، مدھ بھری، مہکاریں، تانیں، سپنا، گھنگھورگھٹا، ریتوں، مُورکھ جھلکاری، مندر، دیوی، رانی راجدھانی، ڈوروں، سینوں، گنگا، گیسوئوں، شکن، شے، پھوڑ، بدلی بدلیاں، ناگ، پنہارن، اندھیاریوں، اوڑھنی، ابابیلوں، سماں، چھاگلیں، گدرے گدرے، چھانتے، دُھندلی دُھندلی، دھندلکوں، چھت، مدبھرے نینوں، بانہوں، کُہنیاں ٹیکے، کڑیاں، لڑیاں، پھنکارتے، اُلجھنوں، پائوں، تاگے، بیڑیاں، پاپی، سیخوں، کالی کوٹھڑی، قیدی، چھاتی، چندرگاگر، ساگر سینے، بھید، رُوپ دھارے، پت جھڑ، پوپھٹی، اُچھلی، بسرے، یاددہانی، تیلے، ڈوڈوں، گھنے بن، ہل، ہالی، بھیڑوں، پالی، گوبر، چھینٹوں، لتھڑی، نہروں، گنّوں، رُت، آوا، ڈاریں، بھاگا، جمتی، تھمتی، میکے، راوی، چھپتا، گاڑی، سُکھ، دیس، دُلھن، لاہور، پُرپیچ، کٹوروں، ڈوروں، مدبھری، ساز، تاروں، بیٹھنا، جل تھل، چھینٹ، جمگھٹ، موت، موتی، متوالا، رنگ روپ، سلوٹ، سُکھ سنگتی (۲۲۵)، ہلی (۲۲۵)، رُتیں رُتوں (۲۲۵)، کلیاں (۲۲۵)، بیساکھ (۲۲۶)، گائوں (۲۲۶)، درانتیاں (۲۲۶)، بکھرے بکھرے (۲۲۶)، کھلواڑوں (۲۲۶)، کھیتوں (۲۲۶)، دھیمے (۲۲۶)، سنبھل (۲۲۷)، ٹھوکر (۲۲۶)، سُولی، تختہ (۲۲۷)، تیور (۲۲۷)، باندھے (۲۲۸)، امی (۲۲۸)، بیٹا (۲۲۸)، بچہ (۲۲۸)، ماں (۲۲۸)، چوکھٹ (۲۲۹)، بھیک (۲۲۹)، ننگے (۲۲۹)، رُت (۲۲۹)، کوڑے (۲۲۹)، دُھتکار (۲۲۹)، مُڑا (۲۲۹)، گھوڑوں (۲۲۹)، ٹاپوں (۲۲۹)، سنتری (۲۲۹)، دُکھیارے (۲۲۹)، گھڑیوں (۲۳۱)، بیڑیوں (۲۳۱)، کوڑوں (۲۳۲)، پائوں، چھائوں (۲۳۲)، بھکشا (۲۳۳)، دُکھ، کھویا کھویا (۲۳۳)، ٹوٹا پھوٹا (۲۳۳)، دُکھیا بھکیاری (۲۳۳)، کنگریاں (۲۳۳)، چوم (۲۳۳)، بھینی، جھروکا (۲۳۳)، ہلتا (۲۳۳)، اوگن ہار بھکاری (۲۳۳)، پنچھی (۲۳۳)، چندر رُوپ (۲۳۳)، راج محل (۲۳۳)، رانی (۲۳۳)، سریر (۲۳۴)، گھٹا (۲۳۵)، کھلونے (۲۳۵)، پھواروں (۲۳۵)، جنجھناتے (۲۳۵)، نیل کمل (۳۴۲)، جُھرمٹ (۳۴۲)، اوجھل (۳۴۲)، موہن مُکھ (۳۴۳)، دیپ (۳۴۳)، گارے (۳۴۳)، ہُوک (۳۴۳)، جیٹھ ہاڑ (۳۴۸)، تج (۳۴۸)، روپ، انوپ (۳۴۸)، بناں (۳۴۸)، مول (۳۴۹)، لیکھ (۳۴۹)، سگندھ (۳۴۹)، جیون (۳۴۹)، سمے (۳۴۸)، سنگ (۳۴۸)، بجرے (۳۵۰)، سانجھ سمے (۳۵۰)، کنج (۳۵۰)، بانسری (۳۵۰)، چوکھٹ (۳۵۰)، دوار (۳۵۰)، میلی چادر (۳۵۰)، کہرام (۳۵۰)، گٹھڑی (۳۵۰)، سونٹی (۳۵۰)، دھن (۳۵۰)، دھیان (۳۵۰)، میٹھے بول (۳۵۰)، دوہے، ہنڈول (۳۵۰)، بانورے (۳۵۰)، نتھری نتھری (۳۵۱)، جھم جھم جھمکیں (۳۵۱)، شیتل شیتل دھوپ (۳۵۱)، بانکے پہرے دار (۳۵۲)، بُورلدے (۳۵۲)، چھتنار (۳۵۲)، ساونتوں (۳۵۲)، دھڑام (۳۵۲)، گھائل (۳۵۲)، پنجر (۳۵۲)، چھٹتے (۳۵۲)، ڈال (۳۵۲)، بندھن (۳۵۷)، کھیل (۳۵۷) ۔</p>
			<p>ہکاری اصوات <annotation lang="en">(aspirated sounds)</annotation> جیسے کھ، گھ، چھ، جھ، رھ، ٹھ، ڈھ، ڑھ، تھ، دھ، لھ، پھ، بھ، مھ، نھ وغیرہ کااستعمال ہندی اور پنجابی میں اور اُردو میں بھی موجود ہے۔ مجید امجد نے ہندی ہکاری اصوات کا بھی بڑی عمدگی سے تخلیقی سطح پر استعمال کیاہے۔</p>
			<p>”طلوع فرض“ میںنظم کی روانی اور امیجری نہایت عمدہ ہے۔ کتنے ہی مناظر سے شاعر نے نظم کی نامیاتی وحدت کو ایک لڑی میں پرو دیاہے اوراس نظم میں متحرک اور ارتقا سے عبارت انسانی زندگی اور سماج کے مفلوک الحال کرداروں کی کسمپرسی کے مناظر کھینچ کے رکھ دیے ہیں۔ ایک غریب طوائف کی شب کیسے کٹے گی؟ اس سوال پر بورژوا کلاس نے کبھی غور ہی نہیںکیا بلکہ یورپی معاشروں کی طرح خود غرض نظر آتے ہیں اور اپنا کام نکال کے چلے جاتے ہیں مگر مستقل مفلوک الحالی اور بدنام پیشے کے خاتمے کے لیے کوئی لائحہ عمل کبھی تیارنہیں ہوپاتا۔ مجید امجد نے بورژوا کلچر پر خود غرضی کی صورتِ حال کی تصویرکشی جس قدر عمدگی سے کی ہے، وہ عدیم النظیرہے۔ وہ ایک تخلیق کار کے وژن سے مظاہر اور انسانوں کی سماجی اور اقتصادی صورتِ حال کا حصہ بن کرنہ صرف خود اس کا مشاہد کرتے ہیں بلکہ قارئین کو بھی اس کلچر کے مناظر سے آگاہ کرتے ہیں۔ نظم کی روانی کارواں کی سی ہے جو رکتا نہیں گذرتا چلاجارہا ہے۔ نالی میں پانی کا زدِ جارُوب کھاتے جانا۔ اندھی بھکارن کالڑکھڑانا، لیکن معاشی بدحالی ہے کہ کبھی ختم ہونے کانام نہیںلیتی۔ یہاںسماجی قوتیںپرولتاری کلاس کو اقتصادی سطح پر تسلسل کے ساتھ <annotation lang="en">victimize</annotation>کرتی چلی جاتی ہیں۔ مجید امجد کی نظم ”نیلے تالاب“ میں پنجاب کی قدیم زمانوں سے ثقافتی صورتِ حال دیکھنے کو ملتی ہے۔ مذکورہ نظم میں سماجی صورت حال اور ثقافتی پس منظر تو جیسے ساکت ہے۔ اس نظم میں خدائی طاقتوں کے رویے صدیوں سے نہ بدلنے والے ہیں۔ اس نظم میں برصغیر کی سماجی اور ثقافتی صورت حال اوریہاں کے ذہن وفکر کو بیان کیاگیا ہے۔ یہاں انسانی رشتوں کی کوئی وقعت اور قدروقیمت نہیں ہے۔ یہاں مفادات، خود غرضی اور طمع کا لامتناہی سلسلہ دیکھنے کوملتا ہے۔ یہ وہ ثقافتی منظر نامہ ہے جس کا تعلق مقتدر طاقتوں کے کالے دھن کو جمع کرنے اور <annotation lang="en">informal economy</annotation> کے ذریعے اپنے اثاثے بنانے سے ہے اور <annotation lang="en">formal economy</annotation>کا اگر کوئی تصور کارفرما ہو تو بورژوا کلاس ہی کیوں طاقتور اور حکمران رہے۔ یہاں پرولتاری طبقات کے تسلسل سے ہونے والے اقتصادی، ثقافتی اور سماجی استحصال کا بھی ایک خاکہ مرتب کیاجاسکتا ہے۔ اس گھاٹ میں مجیدامجد نے سب کوایک جیسے ہی دکھایا ہے۔ مجیدامجد افسرشاہی کلچر کے نمائندہ شاعر نہیں ہیں اور ان کا تعلق دربار کے ساتھ بھی نہیں ہے، وہ تو اپنے جیسے لوگوں کے سماجی حالات کی معروضی انداز سے تخلیقی تصویر یں بناتے ہوئے نظر آتے ہیں۔ انھوں نے تو خود کو خلعت و دستار اور سرکار سے انعام و جاگیریں لینے والے کلچر کے نمائندہ شعرا سے خود کو دور ہی رکھا ہے بلکہ کوسوںدور رکھاہے۔ ”نیلے تالاب“ کے کرداروں اور مذکورہ کلچر کا محاسبہ تو زمان و مکاں کی قیدوبند اور جکڑ سے بھی ماورا نظر آتا ہے۔ اس نظم کے کردار پرولتاری کلاس کو ایک ہی طرح کی صورت حال میں زندہ رہنے پر مجبور کیے رہتے ہیں۔ ان کی یہ نظم بورژوا کلاس کی طبقاتی ناہمواری کے رویوں اور اس کلچر کی معنویت کو آشکار کرتی ہے۔ جہاں اپنے من کی ہوس کی خاطر آنکھوں پر دبیز کالے پردوں کی ایک موٹی تہ جم جاتی ہے اوردوسرے طبقے کا کبھی خیال ہی جنم نہیںلیتا۔ اپنی موج مستیوں اور عیاشیوں کا سامان کرنے کا سلسلہ جاری رہتا ہے اور کرپشن کلچر کی مختلف جہات ”نیلے تالاب“ میںمعنویت کے نئے منطقوں کو آشکار کرتی ہوئی دکھائی دیتی ہے۔</p>
			<blockquote>
				<verse>
					سب اس گھاٹ پہ اک جیسے ہیں
					جب سے نیل گگن کی ٹینکی سے پانی برسا ہے،
					جب سے سات سمندر، سات بھرے ہوئے ٹب، پانی کے،
					اس آنگن میں رکھے ہیں،
					پہلے بھی سب لوگ اس گھاٹ پہ اک جیسے تھے،
					اور… اب بھی، اس کالے نل میں، جب سے
					کھٹ سے، کھچ کر آنے والا پانی
					چھک سے گرنے لگا ہے،
					چکنی اینٹوں والے گھاٹ پہ، سارے خدا اورسارے فرشتے اور سب روحیں
					اپنے غرور کی اس پھسلن میں اک جیسی ہیں،
				</verse>
				<verse>
					اے رے شہر ابد کے واٹر ورکس کے رکھیا،
					دلوں کی صد رخ نلکی میں اپنی سطحیں ہموار نہ رکھ سکنے والے سب پانی،
					سارے مقدس پانی
					کس طرح تیرے نیلے تالابوں میں آکر یک سو ہوجاتے ہیں،
				</verse>
			</blockquote>
			<p>محولہ بالا نظم میں ’آنگن‘، درحقیقت پاکستانی سماج اور کلچر کا استعارہ ہے۔ مجید امجد معاشرتی ناہمواریوں اور اقتدار پر قابض اور کیپٹل طاقتوں کے بہیمانہ رویوں کو متحرک امیجری اور اپنے فکرو فن کے ذریعے ننگ دھڑنگ صورت حال کاشکار نہ صرف خود دیکھتے ہیں اور پیش کرتے ہیں بلکہ ان کے اعمال و افعال کو اپنی متعدد منظومات کا موضوع بناتے ہیں۔ مجید امجد نے پاکستانی سماج اور کلچر میںثنویت کاشکار کرداروں کی صورت حال کو بھی آشکار کیاہے۔ اس ضمن میں وہ نودولتیوں کے رویوں کو بھی تخلیقی سطح پر پیش کرتے ہیں۔ ان کی ذات کا ایک پہلو انصاف، حق و صداقت اور خیر کا نہ صرف متلاشی ہے بلکہ نمائندہ و ترجمان بھی ہے۔ انھوں نے نظام جبر کے خلاف تخلیقی پیرائے میں اپنی منفرد آواز بلند کی ہے۔ وہ نیا فلسفہ اور نئی جمالیات کے شاعرہیں۔ ان کا اپنا ایک وژن اور ورلڈویو ہے۔ وہ اسی تناظرمیں پاکستانی سماج اور ثقافت کو دیکھتے ہیںاور خیر کے داعی وعلم بردار کے طور سے اپنی منفرد شناخت قائم رکھتے ہیں۔ مجیدامجد میٹافزکس کے شاعر نہیں بلکہ زندگی سے جڑے ہوئے شاعر ہیں۔ ان کی شاعری میں پاکستانی سماج اور کلچر کے مختلف بظاہر جیتے جاگتے کردار بظاہر متحرک اور سانس لیتے دکھائی دیتے ہیں۔ ان کرداروں کو نیچر بھی <annotation lang="en">victimize</annotation>کرتی ہے اور سماج میں بورژوا طاقتیں بھی پرولتاری طبقے کا استحصال کرتی ہیں۔ انھوں نے بورژوا نظامِ جبراور استحصالی رویوں کے خلاف خیر اور سچائی کی دریافت کے اعمال واوصاف کی شناخت کی ہے اور بورژوا جبریہ قوتوں کے خلاف تخلیقی پیرایۂ اظہار کی لے کو تیز تر کر دیا ہے۔ وہ پاکستانی سماج اور ثقافت کو اشرافیہ کے ایک پرزے کے طورسے نہیں دیکھتے اور نہ دکھاتے ہیں بلکہ انھوں نے تو پسماندہ سماج کے ایک عام فرد کی حیثیت سے پورے پاکستانی سماج اور کلچر کی متحرک تصویروں میںتخلیقی رنگ بھرے ہیں۔ وہ نظیراکبرآبادی کی طرح سماج کو نہیں دیکھتے۔ وہ توعمیق نظری سے بورژوا صورت حال کو آئینہ کرتے ہیں۔ انھوںنے کھردرے سماجی اور ثقافتی رویوں کو تغزلیہ لے میں <annotation lang="en">portray</annotation> نہیںکیابلکہ ان کی آخری دور کی منظومات تو خالصتاً غزل کی فضا سے مکمل طورپر آزاد ہیں۔ انھوںنے پاکستانی سماج اور کلچر کے بورژوا کرداروں اور ان سے جڑے عناصر وعوامل سے اپنی نظموں کی فضا تعمیر کی ہے۔ انھوں نے جن کرداروں کی صورت حال کو آئینہ کیا ہے، وہ ان کے سامنے ہیں۔ ان کا خارجی زندگی سے نہایت گہرا ربط و تحاور ہے۔ مجید امجد عام افراد معاشرہ کی زندگی اوران کی محنت کے استحصال اور ان کے ساتھ روا رکھے جانے والے سماج کے جبر کو شعری پیرائے میںپیش کرتے ہیں۔ ان کے نظمیہ کرداروں اور دیگر عناصر و عوامل اور مظاہر کی تصویر کچھ اس انداز سے تشکیل و تعمیر اور تکمیل کے عمل سے دوچارہوتی ہے کہ ان کی شاعری کی فضا میں گلیاں، بازار، درختوں، لالی کی چوںچرچوں، سائیکل چلانے والے، کھیتوں میں کام کرنے والوں اور جاروب کش جن کا تعلق پاکستانی سماج اور کلچر سے ہے، ان سے ان کی شعری فضا تشکیل پاتی ہے، جن کارشتہ زمین سے قائم و دائم ہے۔ ان کی نظموں کے کردار محنت کش ہیں، ہالی ہیں۔</p>
			<p>مجید امجداپنی نظم ”کل کچھ لڑکے …“ میںپاکستانی سماج کی اس صورت حال کی تصویر مکمل کرتے ہیں جہاں ظاہر اورباطن میں کھلا تضاد ہے۔ مجید امجد ظاہراورباطن کے تضاد کے قائل نہیں ہیں۔ اس طرح پاکستانی سماج کے جغادری کرداروں میںموٹر ڈیلر اورایم ایل اے اور فروٹ فارم والے جاگیردار ہیں جو خیر کے جذبات واحساسات سے عاری ہیں۔ اسی طرح لمبردار اور مراسی جو چودھری کا قصیدہ گو ہوتا ہے اور اس کی ایڑیاں زمیں پر نہیں لگنے دیتا۔ ایسے کرداروں کا تعلق خاص طورپر سرزمین پنجاب سے ہے جہاں زراعتی سماج ہے اور جہاں لمبردار طبقہ ایک طرح سے دیہی اشرافیہ کی علامت ہے اور غریبوں اور کمیوں کا استحصال کرتا ہے۔ ان کو اپنے غیظ وغضب کا نشانہ بناتا ہے۔ ان پرقہر ڈھاتا ہے۔ ان کا اقتصادی سطح پر استحصال کرتا ہے۔ ان سے بے تحاشا کام لیتا ہے۔ جاگیردار نہ سماج کی ان جکڑ بندیوں پر مجیدامجد کی نہایت گہری نظر ہے۔ اس ضمن میں ان کی نظم ”کہانی ایک ملک کی“ لائقِ توجہ ہے جنھیں مجید امجد ماجھے گامے، جاہل، اجڈ گنوار اور ہلاکوخان کی نسل کے افراد وکردار قرار دیتے ہیں۔</p>
			<blockquote>
				<verse>
					کوڑھی جسم اور نوری جامے،
					روگی ذہن اور گردوں پیچ عمامے،
					جہل بھرے علامے
					ماجھے، گامے،
					بیٹھے ہیں اپنی مٹھی میں تھامے
					ہم مظلوموں کی تقدیروں کے ہنگامے
					جیبھ پہ شہد — اور جیب میں چاقو
					نسل ہلاکو!
				</verse>
			</blockquote>
			<p>مجید امجد کی شاعری میں اقتصادی بدحالی، سماجی اور ثقافتی انار کی کی صورت حال دیکھنے کو ملتی ہے۔ پورا سماج مختلف طبقات میںمنقسم ہے اورمجید امجدکا اپنا تعلق بھی بورژوا کلاس سے نہیں ہے۔ ان کی زندگی ایک عام انسان کی طرح کسمپرسی کی صورت حال کو آئینہ کرتی ہے۔ وہ سماج کے ایک عام فرد ہیں اور اسی طرح کی ان کی خواہشات ہیں اور اسی طرح کی حسرتوں سے ان کا دل ایک مونتاج بناتا ہے جہاں زندگی تعیشات سے بھری ہوئی نہیں ہے بلکہ زندگی کرنے کے لیے جتن کرنا پڑتے ہیں، پھربھی زندگی ہے کہ پرسکون نہیں ہے بلکہ ان کی شعری فضا میں عام فردجوکھم اٹھاتا، کشٹ کاٹتا ہوا دیکھنے کو ملتا ہے۔ ان کی جب حسرت بھری نگاہیں ایک کرکٹرسے، آٹوگراف، لیتی ہوئی لڑکیوں کو دیکھتی ہیں یا پھرایک اداکارہ کونئے نئے بہروپ بھرتے دیکھتی ہیں تو ایک ایسی حسرت جنم لیتی ہے جو ان کے تنہائی زدہ دل کی صورت حال کو نہ صرف آئینہ کرتی ہے بلکہ سماجی ناہمواریوں اور معاشرے کے معیارات کو بھی شرمسار کرتی ہے۔ ایک طرف ایک صاحبِ فن تخلیق کار تو دوسری طرف ایک کھلاڑی اور اس سے ’آٹوگراف‘ لیتی ہوئی مہوشیں اور ہمارا سماج ان کا پرستار۔ مجیدامجد کی شاعری عام انسانوں کی امنگوں کی ترجمان ہے جوکرکٹر نہیں ہیں۔ البتہ محبت کے جذبات واحساسات سے بھی عاری نہیں ہیں جو حسن سے متاثر بھی ہوتے ہیںمگر حسن کی لذتوں سے فیض یاب ہونے کے تمنائی بھی ہیں اور پھرا پنے جذبات کا اظہار اپنی نظم ”بُندا“ میں بھی توکرتے ہیں، جہاں وہ محبت کی آفاقی قدروں اور کلچر کا اظہار کرتے ہیں۔ مجید امجد کی نظم ”بن کی چڑیا“، ”کلبہ وایواں“، ”نرگس“، ”آٹوگراف“، ”سوکھا تنہا پتا“ اور ”بُندا“ میں حسن ان کی نگاہوں اور دل کو اپنی طرف کھینچتے ہیں یا پھر ”ایک پرنشاط جلوس کے ساتھ“ میں ان کے فطری جذبوں کی چہکار کودیکھا جاسکتا ہے۔ ”سوکھا تنہا پتا“ میںان کی تنہائی اور حسرت وارمان کے انداز کو پنجاب کے کلچر کے سیاق و تناظر میں ہی دیکھا اور محسوس کیا جاسکتا ہے۔ ’بیری‘ کا استعارہ ایک پھلدار درخت کا استعارہ ہے جو پنجاب کے مخصوص ثقافتی پس منظر و پیش منظر کو واضح کرتا ہے کہ پتھر اسی گھر میں آتے ہیں جہاں پھل دار شجرہو۔ شاعر کی تمنا کا ایک انداز محبوب کے لیے دیکھنے سے تعلق رکھتاہے۔</p>
			<blockquote>
				<verse>
					کاش مری یہ قسمت ہوتی، کاش میں وہ اک پتا ہوتا
					ٹوٹ کے جھٹ اس ٹہنی سے گرپڑتا، کتنا اچھا ہوتا
					گرپڑتا، اس بیری والے گھر کے آنگن میں گرپڑتا
					یوں ان پازیبوں والے پاؤں کے دامن میں گرپڑتا
				</verse>
			</blockquote>
			<p>محولہ بالا نظم کے اشعار سے شاعرکی تنہائی اور تمناؤں کی ایک پُردرد صورت حال اور ’بیری والے گھر‘ اور ’پازیبوں والے پاؤں‘ میں گرنے کی حسرت ایک ایسی فضا بناتی ہے جو ان کی تنہائی کی شدت اور پنجاب کی سماجی اقدار اور ثقافتی صورت حال کو آئینہ کرتی ہے۔ مجید امجد کی حسرتیں درد، کسک اور تنہائی کے لوازمات کا پتا دیتی ہیں ان کی حسن پرستانہ خواہشات میںبھی ایک نوع کی شائستگی ہے۔ ان کی آخری دور کی شاعری انصاف اور خیر کے متلاشی انسان کی شاعری ہے جو ہرتضاد کے پیچھے ایک تضاد دیکھتا ہے۔ دیکھتا ہی نہیں ہے بلکہ دکھاتا بھی ہے۔ آخری دور میں وہ بورژوا طاقتوں کے جبریہ نظام اور استحصالی رویوںاور کرپشن کلچر کے خلاف، ظلم وستم اور دولت کی غیرمساوی تقسیم اور ناہموار سماجی رویوں کے خلاف نبردآزما نظر آتے ہیں۔ ان کی آخری دور کی شاعری عصری شعور اور عصری حسیت سے بھرپور ہے۔ اس دور میں ان کی شاعری کا مرکزو محور پسماندہ طبقے کاانسان ہے جسے صدیوں سے سماج اپنے مظالم کا نشانہ بناتاآیا ہے جسے فطرت اور سماج دونوں <annotation lang="en">victimize</annotation> کرتے نظر آتے ہیں۔ طاقتور اور مقتدر قوتیںپر ولتاری کلاس کو سوچ سمجھ کر پسماندہ اور مفلوک الحال رکھتی ہیں اوراپنے مفادات کے حصول کے لیے پرولتار طبقے کو استعمال کرتی ہیں۔</p>
			<p>مجیدا مجدنے کسی ’ازم‘ کے زیر اثر شاعری نہیں کی بلکہ وہ تو خیر اور سچائی کی دریافت کے شاعرہیں۔ وہ کسی ’ازم‘ کی تبلغ بھی نہیں کرتے اور نہ ہی سچائی کی تبلغ کرتے ہیںبلکہ وہ تو سچائی کی دریافت کے شاعر کے طورپر بورژوا قوتوں کی جکڑ بندیوں پر سوال اٹھاتے نظر آتے ہیں۔ انھوں نے مقتدر طاقتوں اور سرمایہ دارانہ وجاگیردارانہ کلچر کی جکڑ بندیوں کے خلاف نعرہ نہیں لگایا بلکہ تخلیقی انداز سے شعری فضا تعمیرو متشکل کی ہے۔</p>
			<p>مجید امجد کی شاعری میںجو درد و کرب اور دکھوں کی صورت حال اور فضادیکھنے کو ملتی ہے، وہ درحقیقت ان کے ذاتی دکھ بھی ہیں اور ان جیسے پرولتار طبقے کے انسانوں کے دکھ بھی ہیں۔ انھوں نے اپنی شاعری میںاپنے جیسوں کے درد و کرب اور دکھوں کو عصری صورت حال کے آئینے میںخلق کیا ہے۔ ان کے دکھ عام انسانوں کے دکھ ہیں۔ مجید امجد موزونی طبع کے زورپر شاعر نہیں ہیں بلکہ وہ تو جس کا شعور رکھتے ہیں، اس کو شعری نظام میں منقلب کرنے کے ہنر پر قادر شاعر ہیں۔ ان کی شاعری عظیم اقدارکی شاعری ہے۔ وہ فی الاصل آفاقی کلچر کے ترجمان شاعر ہیں جنھوں نے سماجی ناہمواریوں اور دولت کی غیر مساوی تقسیم کو بورژوا سماج اور کلچر کے منفی عناصر سے ہی ہمیشہ تعبیر کیا۔ مجیدامجد نے اپنی نظم ”کلبہ وایواں“ میں بورژوا کلاس کی عورت اور پرولتار طبقے کی محنت کش عورت کا تقابل و موازنہ کیاہے اور اپنے تخلیقی تجریے میںپرولتار طبقے کی محنت کش عورت کے حسن کی نہ صرف تعریف کی ہے بلکہ اس کو اپنے حالات پر قانع بھی دکھایا ہے اور جس ’چھپر‘ میںوہ رہتی ہے اسے بورژوا کلاس کی عورت کے محلوں سے زیادہ خوب صورت خیال کیا ہے۔ البتہ ’چھپر‘ اس کے لیے موزوں جگہ نہیں ہے، اس کا مقام محل ہے۔</p>
			<p>مجیدامجد کے تصور تانیثیت کی داد دینا پڑے گی کہ یہاں طبقاتی سماج میں ایک سماج کتنے طبقوں میں بٹا ہوا ہے۔ تانیثی نقاد اور مفکر عورت کے نسائی جذبوں، احساسات اوراس سے روا رکھے جانے والے سماجی امتیازات کی بات توکرتے ہیںمگر یہاں بھی عورت کی طبقاتی اور امتیازی صورت حال کو آئینہ نہیںکرتے۔ مجیدا مجد نے یہاں اس امتیاز اور تضاد کو پیش کیا ہے جو بورژوا کلاس اور پر ولتار طبقے کے مابین موجودہے۔ عورت وہ بھی ہے جو محنت کش ہے، گھاس کی گھٹڑ یاں اٹھاتی ہے اور عورت وہ بھی ہے جو شاہی ایوانوںمیں زندگی گذارتی ہے۔ عورت وہ بھی ہے جو راہ گذر سے سوکھے پتے چنتی ہے اور وہ بھی عورت ہے جو کھیتوں میں محنت کرتی ہے اور بیلوں اور چھکڑوں کے پیچھے ننگے پاؤں چلتی ہے جس کے پاؤں چلتے چلتے زخمی ہوجاتے ہیں۔ یہ محنت کش غلہ اگانے والی عورت ہے جس کے پیروں کی آہٹ سے سوئے ہوئے مقدر جاگ اُٹھتے ہیں۔ ایک ایک ٹکڑے کو ترستی ہوئی آنکھوں والی عورت بھی ہمارے انسانوں کے سماج ہی سے تعلق رکھتی ہے اور اسی کی پیداوارہے۔ شاعر ان کی روحوں کو زخمی، سینوں کو جلتے ہوئے اور ان کے دلوں کو دکھتے ہوئے محسوس کرتا ہے۔ شاعر اپنی تسلی کے لیے ان کو ان سے بہترخیال کرتا ہے جو سونے چاندی کے ایوانوں میں مرگھٹ کے سایوں کی طرح ہیں۔ یہاں لفظ، چھپر، غربت کی لکیر سے بھی نیچے کی سماجی و معاشی اور ثقافتی صورت حال کو نمایاں کرتا ہے اور غریب ملکوں کی داستان کہتا نظر آتاہے۔ ”کلبہ وایواں“ کے آخر میں شاعر اپنے دل کی تسلی کاسامان اس انداز سے کرتا ہے۔</p>
			<blockquote>
				<verse>
					وہ چھپر اچھے، جن میں ہوں دل سے دل کی باتیں
					ان بنگلوں سے جن میں بسیں گونگے دن، بہری راتیں
				</verse>
			</blockquote>
			<p>مجیدامجد کے یہاں زراعتی معاشرے کی تصویریں ہیںجو جامد نہیںبلکہ متحرک ہیں اور دیہی کلچر کی عکاسی کرتی ہیں جو پیداواری عمل میںانسان کے ہم پلہ ہیں۔ زرعی سماج کا کلچر ان کی شاعری میںپہلی دفعہ موضوع بنا۔ مجید امجد کی نظموں کے کردار دراصل ان کے تخلیقی اور حقیقی ہیرو ہیں جو پیداواری عمل میں انسان کے ہمراہ شریک کار نظر آتے ہیں۔ وہ ”ہڑپے کا ایک کتبہ“ میں زمینی اور ثقافتی نظام کو غلط تصور کرتے ہیں۔ ان کے یہاں وہ عمل اچھا ہے جس میں انسانوں کی بھلائی کا پہلوہو۔ جیسے ”ایک کوہستانی سفر کے دوران میں“ ایک جھکی ٹہنی کو پکڑ کر انسان گہری کھائی یا ڈھلوانوں میںگرتے نہیں بلکہ اپنی منزل کی اور گامزن دکھائی دیتے ہیں۔ ان کے یہاں جاروب کش، نانبائی، کوچوان، ہٹی والاغریب پنواڑی اور پتھر ڈھونے والے عام افراد اور ایسے ہی کتنے کردار جو پرولتار کلاس سے تعلق رکھتے ہیں مگر سماجی اور اقتصادی پسماندگی کے باوجود اپنا بھرپورکردار ادا کرتے نظر آتے ہیں۔ اسی طرح ان کی نظم ”ـریل کا سفر“ میں جھنگ کا ثقافتی منظر نامہ اور معروضی زندگی کے مناظر ایک لڑی میں پروئے ہوئے دکھائی دیتے ہیں۔</p>
			<p>مجید امجد ایک سچے تخلیق کار تھے۔ وہ کسی بڑے منصب پرفائض نہیں ہوئے اور نہ ہی انھوںنے کوئی ناٹک رچاکر کوئی بڑا عہدہ لیا بلکہ وہ تو پرولتار کلچر اور کلاس کے سچے حامی تھے اور خیر و صداقت اور سچائی کے مبلغ نہیں بلکہ سچائی کی دریافت کے شاعر تھے۔ اسی لیے ان کی شاعری میںسماج کی متقدر قوتوں کے خلاف بھی آواز بلند ہوتی ہے اور قارئین کو محسوس ہوتی ہے۔ ان کی نظم ”ہوٹل میں“ بورژوا سیٹلائٹ کے ایک عیاش کردار کی تصویر کشی کرتی ہے اور اس کی بدتہذیبی اس کے اخلاقی اقدار سے نابلد ہونے پر دال ہے۔</p>
			<blockquote>
				<verse>
					بادل گرجا …گرے سنہری پردے دِلوں، دریچوں پر …
				</verse>
				<verse>
					بندہوئے دوگول پپوٹے، چونچ میں دب گئی گرم زبان
				</verse>
				<verse>
					چھری چلی حلقوم پہ، تڑپا تپتے توے پہ تڑختا ماس
					سج گئے میز پہ مے کے پیالے، بٹ گیا طشتوں میںپکوان
				</verse>
				<verse>
					چھت پر بارش، نیچے اجلے کالر، گدلی انتڑیاں
					ہنستے مکھ، ڈکراتی قدریں، بھوکی مایا کے سب مان
				</verse>
				<verse>
					باہر… ٹھنڈی رات کا گہرا کیچڑ… درد بھرے آدرش
					چلویہاں سے …ہمیںپکارے ننگی سوچوں کا رتھ بان
				</verse>
			</blockquote>
			<p>مجید امجد کی محولہ بالا نظم میں بورژوا کلاس کی اخلاقی اقدار کی گراوٹ کو ملاخطہ کیا جاسکتا ہے۔ پنجاب میں ایک وضع داری کا کلچر تھا۔ ایک رکھ رکھاؤ تھا۔ ایک لحاظ کا، کلچر تھا جو یہاں ناپید ہے۔</p>
			<p>مجید امجد کی شاعری میں بالاد ست طبقوں کے خلاف ایک احتجاج کی لے اور ایک صدائے باز گشت سنائی دیتی ہے جہاں جبرکے خلاف احتجاج ہے۔ وہ پاکستانی کلچر کی اس صورت حال پر دکھ کا اظہار کرنے کے ساتھ ساتھ نہ بدلنے والے حالات پر مایوس نہیں ہوتے بلکہ جس طرح ان کی شاعری ارتقا کے عمل سے عبارت ہے اسی طرح ان کے یہاں فکری صورت حال بھی فلسفۂ ارتقا سے تعبیر و عبارت ہے جو سکوت کا شکار نہیں ہوتی بلکہ تحرک پذیر صورت حال کی عکاسی کرتی ہے جو فلسفۂ ارتقا کا ایک انداز اور ایک روپ ہے جو مایوس نہیںہونے دیتا۔ ان کے یہاں ثقافتی منظرنامے میں وقت ایک قوت کے طور پر کارفرما رہتا ہے اور زمان ومکاں کی صورت حال کہیں تو جوں کی توں ہی رہتی ہے مگر ایسابھی ہے کہ کہیں حالات بدلتے بھی ہیں۔ البتہ نودولتیوں کے حالات تو راتوں رات بدل جاتے ہیں مگر پرولتار طبقے کے حالات کبھی نہیں بدلتے۔ مجیدامجد کی منظومات سماجی صورت حال کی زبوں حالی، پسماندگی، مفلوک الحالی اور کسمپرسی کاحال معروضی انداز سے بیان کرتی ہیں۔ وہ اپنے معروض سے جڑے ہو ئے شاعر ہیں۔ ان کامذکورہ بیانیہ سادہ نہیں ہیبلکہ پیچیدہ اور تہ داری کے لوازمات کا حامل ہے۔ ان کی شاعری میں روح عصر اور عصری حسیت ان کے تجربات اور ادراک کے نتیجے میں تخلیقی سطح پر شعری روپ میں ڈھل کرسامنے آتی ہے۔ ان کا یقین ہے کہ تاریکی، ظلم، جبر کی شکست ہوگی اور خیر کو شر پرفتح نصیب ہو گی۔ وہ ارتقا کے فلسفے پر ایمان رکھنے والے شاعر ہیں۔ ان کے یہاں فلسفۂ جمود نہیں ہے جو انسان کو مایوس کردے۔ ان کی منظومات فلسفۂ ارتقا سے ایک عمدہ رجائی فضا کی تشکیل و تعمیر کرتی ہیں جو ان کے قاری کو مایوس نہیں ہونے دیتا۔ البتہ یہ ضرور ہے کہ پاکستانی سماج میں جاگیردارانہ صورت حال بہت مستحکم رہی ہے۔ ستر کی دہانی میں تو بے حد مضبوط تھی۔ اس عہد کے معیارات، روایات، عمومی اقدار، اخلاقی اقدار اور ہمارے سماجی رویے جاگیردارانہ کلچرسے نمو حاصل کرتے ہیں۔ جہاں بورژواکلاس کے مفادات کے حصول کو یقینی بنایا جاتا ہے اور پر ولتار طبقے کو جینے کے حق سے بھی محروم کرنے کی صورت حال موجود ہے۔ یہاں روایت ہی یہ ہے کہ کسی دوسرے کو نہ تعلیم کا حق ہے نہ اس کی اقتصادی حالت کو پہلے سے بہتر ہونے دینا ہے۔ یہاں دوسرے طبقے کے سروںکی کھوپڑیوں کے مینار بنا کران کے ذریعے آگے نکل جانے کے ذہنی رویوں کی کارفرمائی کا عمل دخل نہایت مضبوط ومستحکم اور گھناؤنے اعمال و افعال اور افکار سے عبارت ہے۔ زرعی معاشروں یا جاگیردارانہ معاشروں میں جاگیردار یا زمیندار، دوسروں کو اپنے کمی سمجھتا ہے اور ریاست یا زمین کے تمام وسائل اور وسائلِ پیداوار پر اپنا اولین حق تصورکرتا ہے اور اسی بنیاد پر پرولتار طبقے کے عام افراد پر ظلم وستم اور جبر کے پہاڑ توڑتا ہے۔ دیہی علاقوں میںچودھری اور کمی کاایک جدلیاتی رشتہ، جاگیرادارنہ ذہن و فکر کی پیداوار ہے۔ یہی وہ امتیازی سلوک ہے جو جاگیر دار دوسرے طبقے کے لیے ہر شعبۂ زندگی میں روا رکھتا ہے۔ اس طرح دوسرے کا نہ تعلیم پر حق ہے نہ صحت اور زندگی کی سہولیات پر حق ہے بلکہ وہ تو تمیز بندہ و آقا کے نظام میں زندگی بسر کرتا ہے اور دیہی سماج اور ثقافت میںیہ روایت تسلسل سے ایک نسل کے بعد دوسری نسل کو منتقل ہوتی رہتی ہے۔ مجید امجدنے اس طرح کی صورت حال پر بیشتر منظومات میں جاگیردارانہ ذہن و فکر پر کاری ضرب لگائی ہے۔ اسی طرح سرمایہ دارانہ ذہن و فکر پر بھی مجیدا مجد نے کاری ضرب لگانے کی کامیاب سعی کی ہے جس کی مثال ان کی نظم ”ہوٹل میں“ ملاخطہ کی جاسکتی ہے۔ مجید امجد اس طرح کی دنیا اور نظام کو بدلنا چاہتے ہیں۔ پھر انھیں خیال آتا ہے کہ ایک فرد اس سارے بگڑے ہوئے نظام کو کیسے سدھار سکتا ہے۔ ایسے میں وہ عملاً تو کچھ کر نہیں سکتے البتہ ان کا قلم، خیر کا علم بردار رہتا ہے۔ حق گوئی و صداقت کی بات کرنے سے ان کے ضمیر کو سکون اور قلب کو راحت ملتی ہے۔ اس طرح وہ روحانی قدورں کے بھی علم بردار اور امین ہیں۔ اس ضمن میں ان کی نظم ”فرد“ ملاخطہ کی جاسکتی ہے۔</p>
			<blockquote>
				<verse>
					اتنے بڑے نظام میںصرف اک میری ہی نیکی سے کیاہوتا ہے
					میںتواس سے زیادہ کر ہی کیاسکتا ہوں
					میز پر اپنی ساری دنیا
					کاغذ اور قلم اور ٹوٹی پھوٹی نظمیں،
					ساری چیزیں بڑے قرینے سے رکھ دی ہیں
					دل میںبھری ہوئی ہیں اتنی اچھی اچھی باتیں
					ان باتوں کا دھیان آتا ہے تو یہ سانس بڑی ہی بیش بہا لگتی ہے
					مجھ کو بھی تو کیسی کیسی باتوں سے راحت ملتی ہے
					مجھ کو اس راحت میںصادق پاکر
					سارے جھوٹ مری تصدیق کو آجاتے ہیں
					ایک اگر میں سچا ہوتا
					میری اس دنیا میں جتنے قرینے سجے ہوئے ہیں
					ان کی جگہ بے ترتیبی سے، پڑے ہوئے کچھ، ٹکڑے ہوتے
					میرے جسم کے ٹکڑے، … کالے جھوٹ کے اس چلتے آرے کے نیچے!
				</verse>
				<verse>
					اتنے بڑے نظام سے میری اک نیکی ٹکرا سکتی تھی
					اگراک میںہی سچا ہوتا!
				</verse>
			</blockquote>
			<p>محولہ بالا نظم میں شاعر کی راحت اور طمانیت قلب کا سامان خیر اور نیکی کی تگ ودو کی سوچ میں آنے والی سانسیں، بیش بہا اور بیش قیمت ہیں۔ وہ اچھی اچھی باتوں سے سماجی صورت حال اور نظام زندگی کو بدلنا چاہتے ہیں مگرایک فرد کی اچھی اچھی باتوں سے کون سا انقلاب آسکتا ہے۔ ان کا یہ سفر جو خیر اور نیکی کا سفر ہے یہ نظام کے خلاف تخلیقی انداز سے جاری وساری رہتا ہے۔ وہ سماج کے منفی کرداروں کوبھی اچھا نہیں سمجھتے۔ ان کی نظم ”صاحب کا فروٹ فارم“ میں جاگیردارانہ نظام کی قباحتوں اور جکڑ بندیوں پر کاری ضرب لگائی گئی ہے۔ یہاں شاعر بڑے پیمانے پر تبدیلی کے بغیر حالات کی پہلے سے بہتری کو کیسے بیان کر سکتا ہے؟ یہاں تو نظام کو بدلنے سے ہی ان کے نصیب العین میں کامیابی کا حصول یقینی ہو سکتاہے۔ بڑے تخلیق کاروں کے قدم کبھی نہیں ڈگمگاتے، وہ اپنے نصیب العین کے حصول کے لیے اپنا کردار ادا کرتے رہتے ہیں۔ مجید امجد نے بھی بڑے تخلیق کار اور بڑے نصب العین کے حصول کے لیے اپنے تخلیقی سفر کو ارتقا کے زینے طے کروانے میں تسلسل کے ساتھ خیر کے عمل کو جاری رکھا۔ تیسری دنیا کی سماجی ناہمواریاں اور ناانصافی پر مبنی صورت حال مجید امجد کی نظموں کاموضوع بنتی ہے۔ آخری دور کی نظموں میںخاص طور سے اس طرح کے موضوعات دیکھنے کو ملتے ہیں۔ اسی سیاق و تناظر میں ایک نظم ”صاحب کا فروٹ فارم“ ملاخطہ کی جاسکتی ہے۔ ایک طبقہ محنت کرتا ہے اور دوسرا اس کی محنت کا استحصال کرتا ہے۔ مجید امجد کی اس نظم کے آخر میں احتجاج کی شدت کا احساس ہوتاہے۔ اس میں ایک غصے کی لہر ہے۔ دوسرے طبقے کے لیے اس میں ایک <annotation lang="en">message</annotation> ہے، اس میں بورژوا (جاگیردار یا زمیندار) سے چھین لو کی شدت اور لے تیز ترہے۔ اس زمین اور وسائلِ پیداوار پر دوسرے (پرولتار) طبقے کا بھی حق ہے۔ یہاں مجید امجد کا انداز سخن ملاخطہ کیا جاسکتا ہے۔</p>
			<blockquote>
				<verse>
					سبو میں بھر لو، یہ مدھ، یہ مدرا، کہ اس کی ہر بوند سال بھر سو صراحیوںمیں دیے جلائے
					یہی قرینہ ہے زندگی کا، اسی طرح سے، لہکتے قرنوں کے اس چمن میں، نجانے کب سے
					ہزار ہاپنتے پیلے سورج، لنڈھا رہے ہیں وہ پگھلا تانبا، وہ دھوپ، جس کامہین آنچل،
					دلوں سے مس ہے، وہ زہر جس میںدکھوں کا رس ہے،
					جو ہوسکے تو اس آگ سے بھرلو من کی چھاگل،
					کبھی کبھی ایک بوند اس کی، کسی نوا میںدیا جلائے،
					تو وقت کی پینگ جھول جائے
				</verse>
			</blockquote>
			<p>دھرتی کی پیداوار پرکسی ایک طبقے کا حق نہیں ہے بلکہ اس سے ہر کوئی جام بھرسکتا ہے اور وقت ایک ایسی طاقت ہے جس سے استفادہ کرکے طاغوتی طاقتوں کا مقابلہ کیاجاسکتا ہے۔ بورژوا طاقت کو شکست سے دوچار کیاجاسکتا ہے۔ مسرت کے لمحات میں ذات کے جام بھرے جاسکتے ہیں۔ یہ ایک ایساشعری تجربہ ہے جس میں نشاط ہے، مسرت ہے، شاعر یہاں شاعری کے فن سے بھی رس کشیدکرتا ہے۔ وہ فطرت کی خوبصورتی سے بھی اور فکر و فن کی خوبصورتی سے بھی لطف وانبساط اور رس کشید کرتا ہے۔ شاعر نے اس نظم میں مفاہیم کا ایک جہاں آباد کردیا ہے۔ مجیدامجد نے اس نظم میں فطرت کی خوبصورتی پر توجہ مرکوز کی ہے۔ فطرت کے رس کے ساتھ ’وہ‘ زہر جس میںدکھوں کا رس ہے، انسانی دکھوں کے رس کی طرف ایک اشارہ ملتا ہے۔ یہاں امرت کی طرف بھی شاعر کا تخیل جاتا ہے اور اس کے ساتھ ہی اس آگ سے ’من کی چھاگل‘ بھرنے کا پیغام بھی موجود ہے۔ مجیدا مجد کے کلام میں حیات کے دکھ بہت زیادہ اہمیت کے حامل ہیں۔ روز ازل سے ہی انسان غم وخوشی کی ڈوری سے بندھا ہوا ہے۔ حیرت کی بات ہے شاعر ایک ہی لفظ ’رس‘ کو متضاد مفاہیم اور کیفیات کے لیے استعمال کررہا ہے۔ ’رتوں کا مدھ بھرا رس‘ اور ساتھ ’زہر بھرے دکھوں کا رس‘ ایک فطرت کی دین ہے اور دوسرا انسانی سماج کی عطا ہے۔ کائنات کے متضاد جملہ مظاہر اور عناصر و عوامل ایک ساتھ مجیدا مجد کے شعری تجربے کا حصہ بنتے ہیں اور وہ متضاد کیفیات کے حامل عناصر و عوامل کو رد نہیں کرتے۔ وہ رتوں کے رس کے ساتھ ہی دکھوں کے زہر سے من کی چھاگل بھرتے ہیں۔ اس طرح متضاد کیفیات کے حامل عناصر و عوامل کو <annotation lang="en">accept</annotation> کرتے ہیں۔ وقت کی پینگ جھول جانے سے مراد مادی جدلیات کے نتیجے میںمعاشی صورت حال کی تبدیلی ہے۔ دو طبقات میں تصادم ہی کے نتیجے میں اقتصادی صورت حال بدل سکتی ہے۔ پر ولتار طبقہ جو محنت کش ہے، اسی طریقے سے وسائلِ پیداوار سے مستفید ہوسکتا ہے۔ اپنی محنت کا پھل کشید کرسکتا ہے۔ یہاں فطرت کے حسن سے رس کشید کرنے کے ساتھ ساتھ زندگی کے زہرکے دکھوں سے بھی رس کشید کرنے کی متضاد صورت حال کو تسلیم کیا گیا ہے۔</p>
			<p>مجید امجد کا طبقہ اشرافیہ سے کبھی تعلق نہیںرہا۔ ان کا جس طبقے سے تعلق تھا، انھوںنے انھی تجربات کو فن کی نزاکت اور باریکیوں کا خیال رکھتے ہوئے اپنے مافی الضمیر کے اظہار کا وسیلہ بنایاہے۔ ان کی تخلیقات رسمیت اور سطحیت کا شکار نہیںہوئیں۔ ان کے ادب میںگہرائی بھی تھی اور خلوص بھی۔ وہ لیسی ہالورڈ، بی ایل کومبس، جورج گیرٹ اور فرڈیوکوہارٹ کی طرح جس سماجی طبقے سے تعلق رکھتے ہیں، اسی طبقے کے سماجی، اقتصادی اور ثقافتی مصائب و مسائل کے ترجمان اور نمائندہ بھی ہیں۔ ان کی مقصدیت فن کے پردے میں ملفوف ہے۔ ”صاحب کا فروٹ فارم“ اور اس طرح کی کتنی ہی منظومات ہیں جن میں مقصدیت بھی ہے مگر فنی قرینہ اور سلیقہ ایسا ہے کہ افادیت بھی برقرار رہتی ہے اور پروپیگنڈہ کرنے کا ان پرالزام بھی نہیں لگایا جاسکتا۔ یہاں فکر و فن باہم گھل مل گئے ہیں کہ اثر بھی زائل نہیںہوتا بلکہ فنی قرینہ اپنی تمام ترجمالیات کے ساتھ موجود رہتا ہے۔ مجیدا مجد کا فنی کمال یہ ہے کہ وہ طنزیہ یا پندونصائح کی بھرمار کے بغیر اپنے کلام میں اثر پیدا کرتے ہیں۔ ان کی تخلیقات میں واقعات کا انتخاب، ان کی ترتیب اور اسلوب نگارش یا اندازبیان فنکارانہ اور تاثیر سے بھرپور ہے۔ وہ اپنے فکر و فن میںخلاقانہ رنگ آمیزی اور اس میں اثر پیدا کرنے پر مہارت رکھتے ہیں۔ اس طرح ان کا فن ان کے شعری تجربات اور ان کے تخیل کے ذریعے ان کی فکر کو سنوارتا اور نکھارتاہے۔ مجید امجد کے کلام میں موضوعات کی وسعت کے ساتھ ساتھ فنی صلاحیت بھی بھرپور ہے۔ انھیں اپنے فن پر دسترس ہے۔</p>
			<p>مجید امجد کے یہاں بعض منظومات میں جذبات کی شدت اور لہجے میںتلخی و تندی کے باوجود مایوسی نہیں بلکہ امید اور اپنی تخلیقی قوت پر بھروسہ ہے۔ وقت کی پینگ کے جھول جانے کی امید ختم نہیں ہوتی۔ حالات کے بدلنے کی امید موجود رہتی ہے۔ ان کے یہاں سماجی حقیقت نگاری اور سیاسی صورت حال کا اظہار فنی انداز سے جلوہ گر ہوا ہے۔ نعرہ یا پروپیگنڈہ نہیںبنتا۔ وہ کسی بھی موضوع پر ضرورت سے زیادہ توجہ صرف نہیں کرتے۔</p>
			<p>تیسری دنیا کی سماجی صورت حال، اقتصادی بدحالی ان کے موضوعات میںضرور شامل ہے۔ ان کے کلام میں فنی پیرایۂ اظہار بنیادی اہمیت کا حامل ہے۔ اردو ادب میں جنسی صورت حال پر بہت زیادہ توجہ صرف کی گئی۔ مجیدامجد کے یہاں ضرورت سے زیادہ کسی بھی موضوع پر زور نہیںدیاگیا ہے۔ وہ جنس کو ہی ادب کا مرکز و محور خیال نہیںکرتے جیسے میراجی کے سر پر جنسی موضوعات ہی سوار رہتے ہیں۔ جنس ادب کا موضوع ضرور رہا ہے لیکن پورے کا پورا اردو ادب جنسی ادب ہی نہیں ہے۔ تیسری دنیا کے ممالک مغربی استعماریت کانہ صرف شکار ہوتے رہے ہیں بلکہ مجیدامجد کے عہد تک اور آج تک مغربی سامراجیت کی جکڑ بندیوں کا شکار ہیں۔ یہی وجہ ہے کہ یہاں ذہنی وفکری پسماندگی ختم ہونے کانام ہی نہیں لے رہی۔ ذہنی غربت کیوںکر ختم ہو؟ مغربی سامراج اسے ختم ہونے ہی نہیں دے گا۔ مغرب کے capitalismنے نئے فلسفے کے ساتھ تیسری دنیا کو اپنی جکڑ بندیوں کا شکار کررکھاہے۔ اسے اپنے مال کی فروخت کے لیے مابعد نوآبادتی دور میں منڈیوں میں اپنا سامان تو بیچتے ہی رہنا ہے۔ مجید امجد عالمی سامراج کے استعماری حربوں اور مقامی سامراج کے مغربی استعماری حربوں سے بخوبی واقف تھے۔ اسی لیے ان کے یہاں ایسے ذہن و فکر جو مغربی سامراجیت کی پیداوار ہے، کے خلاف نظمیں موجود ہیں۔ ایسے سماجی، اقتصادی اور انسانی رویے ان کے پسندیدہ نہیں ہیں۔ ایڈورڈڈبلیو سعید کے الفاظ میں اہل مغرب <annotation lang="en">(us)</annotation> اور دوسری اور بالخصوص تیسری دنیا <annotation lang="en">(them)</annotation> کے مصائب و مسائل، ان کے یہاں موضوع بنتے ہیںمگر پروپیگنڈہ یا نعرہ نہیں بنتے بلکہ ان کے فن میں ملفوف اور پُر اثر ادب دیکھنے کو ملتا ہے۔ مجید امجد ظالم کو ظالم ہی کہتے ہیں اور جس طبقے سے ان کاتعلق ہے، اس طبقے کے لوگوں کی اپنے کلام میں ترجمانی ضرور کرتے ہیں۔ ان کے یہاں سماجی حقیقت نگاری بھی ہے مگر انصاف پسندی کے روپ میں، خیر کے سیاق وتناظر میںجو مثبت انداز کی حامل ہے۔ مجیدامجد ظالم کے حامی نہیں ہیں۔ وہ تو مظلوم کے لیے حق و صداقت کی توانا آواز ہیں۔ ان کے یہاں ”طلوع فرض“ میںیہ فکر لاحق ہے کہ ایک طوائف کی آنے والی شب کیسے کٹے گی؟ وہ اسے ملفوف ہی رکھتے ہیں۔ تلذذ کا ذریعہ نہیں بناتے۔ وہ اپنے فن کے ساتھ سنجیدہ نظرآتے ہیں۔ یہ سلسلہ آغاز تااخیرتک ان کے قلم کو متزلزل نہیں ہونے دیتا۔ وہ اخیر وقت تک اپنے فن کے ساتھ سنجیدہ رویہ اختیار کیے رہے۔ وہ ظالمانہ سماجی رویوں کے خلاف فنی پیرائے میں اظہارکرتے رہے۔ وہ نظام جو سماجی حالات کے نتیجے میںبرائیوں کو جنم دیتا ہے، مجیدا مجد اس نظام کو غلط ٹھہراتے رہے۔ انھوں نے سماجی مسائل کا اظہار فنی طریقے سے کیاہے۔ انھوں نے بڑے اور چھوٹے چھوٹے کئی سماجی مسائل و مصائب کو اپنی منظومات کا موضوع بنایا۔ جیسے ان کی نظم ”جب اطوار وطیرہ بن جاتے ہیں…“ اور اس طرح کی متعدد منظومات کے موضوعات خاص طور سے سماج کے معاملات اور مصائب و مسائل سے متعلق ہیں۔ انھوںنے ایک فرد پر گذرنے والے واقعات اور ایک فرد کے جذبات و احساسات کو بھی موضوع سخن بنایا۔ ان کے یہاں موضوعات کی یک رنگی کہیں بھی نظر نہیں آتی کہ جسے شاعر کا عجز تصور کیاجاسکے۔ ان کے یہاں موضوعات کی اسی طرح بہتات ہے جس طرح انسانی زندگی میں مسائل کی بھرمار اور پیچیدگیوں کی کثرت ہے۔ مذکورہ پیچیدگیاں نفسیاتی بھی ہیں اور خارجی حالات کا نتیجہ بھی۔ مجیدامجد کا فن سنجیدگی، اعتدال اور توازن کا فن ہے۔ ان کافن میراجی کی طرح محض جنس میںلتھڑا ہوا نہیں ہے بلکہ ان کے یہاں تو جنس میں زندگی ہے اور زندگی میں حسن ہے۔ غربت وافلاس بھی ان کی نظموں کا موضوع ہے۔ طبقاتی تقسیم، دولت کی غیر مساوی تقسیم بھی ان کا موضوع ہے لیکن کہیںبھی وہ اعتدال، توازن اور سنجیدگی کا دامن نہیں چھوڑتے۔ ”خدا — ایک اچھوت ماںکا تصور“ طبقاتی کشمکش میںجنم لینے والے تصورپر مبنی ایک نظم ہے۔ اس نظم میںسنجیدگی بھی ہے، اعتدال بھی اورتوازن کی صورت حال بھی نہایت عمدہ ہے۔ میراجی نے تو سیکس کو ”فیشن“ کا درجہ دے رکھا تھا، البتہ مجیدامجد کے یہاںایسا سوقیانہ پن نہیںہے جو اس بات کی دلیل ہے کہ ضروری نہیںکہ جنس کے بغیر بڑی شاعری نہیں ہوسکتی۔ مجیدامجد نے گناہ آمیز، کریہہ اور غلاظت میںلت پت رویوںکو بھی فنی پیرائے میں پیش کیاہے۔ مجیدامجد نے کہیں بھی قارئین کی جمالیاتی حس کو اذیت سے دوچار نہیں کیا بلکہ وہ تو قارئین کو ارفع سطح پر لے جاتے ہیں، جہاں ان کی طبیعت بوجھل نہیں ہوتی اور نہ ہی اکتاہٹ محسوس کرتی ہے۔ مجیدا مجد کا ادب تعمیری ادب ہے۔ انھوں نے اسی لیے کسی تحریک میںشمولیت اختیار نہیںکی تھی، وہ جانتے تھے کہ ادب کے نظریات میںتبدیلیاں ظہورپذیر ہوتی رہتی ہیں اور ادب کے رجحانات بھی بدلتے رہتے ہیں۔ وہ یہ بھی جانتے تھے کہ کسی ایک نظریے یا رجحان کو قبول کرلینے سے مراد یہ ہے کہ ادب کو کسی ایک دائرے میںمقید کردینا۔ اس طرح ادب ایک دائرے میں بندیا محدود یا قید ہو کررہ جاتاہے اور زندگی میںتعمیر رک جاتی ہے۔ ان کے کلام کے مطالعے سے زندگی کی مثبت قدروں کا پتا چلتا ہے۔ زندگی کے ارتقا کی صورت حال کا اندازہ ہوتا ہے۔ ان کاادب مثبت انداز سے زندگی کاترجمان ہے۔ وہ ادب کو وسیع اور پیچیدہ مسائل کا نمائندہ و ترجمان سمجھتے تھے۔ انھوںنے زندگی کو غم و خوشی ہر دو صورتوں میں اہم تصور کیا۔ ان کا کلام زندگی کے تمام پہلوؤں کی ترجمانی کرتا ہوانظر آتا ہے۔ ان کے کلام میں حسن وجمال کی جہات کے ساتھ ساتھ سماجی انصاف پسندی کی صورت حال بھی دیکھنے کو ملتی ہے۔ ان کی نظم ”طلوع فرض“ تو زندگی کے کارواں کی تحرک پسندی کی عمدہ ترین مثال ہے، جہاں سماجی قوتیں انسانوں ہی کو <annotation lang="en">victimize</annotation> کرتی ہیں۔ بورژوا کلاس کا جبریہ نظام ہے مگر کہیں بھی فنی پیرایۂ اظہار پروپیگنڈے کی شکل اختیار نہیںکرتا۔ مجیدامجد کا فن ایک سچے کھرے شاعر کا فن ہے، جو خیرو صداقت کی دریافت میںمنہمک نظر آتاہے۔ مجیدامجد نے اپنی ایک نظم ”ہوٹل میں“ مقتدر طبقے کے ان کرداری رویوں پر کاری ضرب لگائی ہے جو <annotation lang="en">informal economy</annotation> یا کالے دھن یا بلیک منی کے ذریعے مالدار ہوجاتے ہیںجو کلچرڈ بھی نہیںہوتے اور اخلاقی اقدار نام کی ان کے یہاں کوئی شے نہیں ہوتی۔ مجید امجد ایسے سماجی رویوں کو بھی فنی پیرائے میں اپنے مافی الضمیر کے اظہار کا وسیلہ بناتے ہیں۔</p>
			<p>مجیدامجد کی شاعری درحقیقت داخلی، خارجی اور انفرادی، اجتماعی، سماجی، ثقافتی اوصاف و کمالات کے ساتھ ساتھ زندگی کی بھرپور طریقے سے ترجمانی کرتی ہے۔ آخر میں جدیداردو نظم کے اس عظیم شاعر کی ایک پنجابی نظم ملاحظہ کی جاسکتی ہے جو پنجاب، پنجابی زبان اور کلچر کی نمائندہ و ترجمان کہی جاسکتی ہے:</p>
			<annotation lang="pa">
				<blockquote>
					<verse>
                        میدان ہوائی جہازاں دے اساں وچ قطاراں، ڈٹھی
                        سو سو بتّی بلدی کائی رتی تے کائی چٹی 
                        اُڈدے آون اُڈدے جاون کونجاں وانگ کھٹولے 
                        جنھاں ڈٹھی ست اسماناں دی ہر گھجل تھاں ان ڈٹھی 
                        لکھاںرنگ برنگے بھیساں وچ پئے پھردے ہسدے ٹولے
                        جنھاں ہسدیاں ہسدیاں تروڑلئی ساڈے دل دی کھڑدی سٹی
                        تیری رہ وچ پندھ پہاڑاں دے، تیرے کھمباں ہیٹھ سمندر
                        اُڈدیے کونجے لے چل ساڈی درد فراق دی چٹھی
                        جاآکھیں دُور دے دیساں دے وسنیکاں نوں جا آکھیں
                        تسیں بدلاں دے وچ وسدے اسیں مٹی دے وچ مٹی
					</verse>
				</blockquote>
			</annotation>
			<p>اور اسی طرح ایک اور نظم ”دو پہیے“ خاص طور سے اہمیت کی حامل ہے۔ شاعراپنی سائیکل کے دوپہیوں کو ’ارض و سما‘ تصور کرتا ہے۔ وہ سٹرکوںپر بذریعہ سائیکل سفر کرتا ہے اور اس کے رخش تخیل میںارض و سما کی کتنی ہی تصویر یں گردش کرنے لگتی ہیں۔ اسی دوران میں اسے بجریلی سڑکیں عام آدمی کے لیے سود مندمحسوس ہونا شروع ہوجاتی ہیں۔ مفاد پرست لوگوں کی آنکھوں میںکبھی کوئی پچھتا واجنم نہیں لیتا اور نہ وہ پرولتار طبقے کی طرف آنکھ اٹھا کر ہی دیکھتے ہیں۔ یہ کسی کا بھلاکرنے والے نہیں ہیں۔ ان کی اخلاقی اقدار پامال ہوچکی ہیں۔ ان کی سماجی اقدار بھی ان کے مفادات اور اغراض تک ہی محدود ہیں۔ یہ کسی عام آدمی کے کام آ ہی نہیں سکتے۔ شاعر انھیں کنکریٹ کی سڑکوں جیسا بھی تصورنہیں کرتا جو بے جان ہوکر بھی سائیکل کے دو گھومتے پہیوں کو اپنے اوپر گھماتی رہتی ہیں اور اس کا سفر آسان کرتی رہتی ہیں، جیسے ارض وسما کے دو پہیے گھوم رہے ہیں۔ شاعرنے اس نظم میں بورژوا کلاس کے رویوں پر طنز کے تیر برسائے ہیں مگر اعتدال، توازن اور سنجیدگی کا دامن ہاتھ سے نہیں چھوڑا۔ ان لوگوں کا رخ اپنے کالے دھن کی طرف ہی ہے اور ان کے قدموں کے نیچے کتنے انسانوں کے دل کچلے جاچکے ہیں۔ ان کے ارمانوں اور احتیاجات کا خون ہوچکا ہے۔ مجید امجد کی نظم ”دو پہیے“ بالکل ”ایک کوہستانی سفر کے دوران میں …“ ایسے ہی موضوع سے لگا کھاتی ہے۔ وہاں بھی ایسی ہی صورت حال ہے، گھمنڈی اور مغرور لوگوں سے ایک جھکی ہوئی ٹہنی بہتر ہے جو لوگوں کے کام آرہی ہے۔ یہاں سائیکل اور بجریلی سڑکیں بے فیض لوگوں سے بہتر ہیں جو پرولتار یا عام آدمی کو فیض پہنچاتی ہیں۔ یہ نظم بھی روح عصر ور عصری حسیت کی عمدہ مثال ہے۔ آخرمیں اس نظم کا مطالعہ اس لیے ضروری ہے کہ اس سے شاعر کی سماج سے جڑت کا انداز لگایا جاسکے اور بے فیض لوگوں کے رویوں کو بھی معلوم کیا جاسکے۔</p>
			<blockquote>
				<verse>
					یہ دو پہیے ارض وسما ہیں
					اور اس اپنی عمر کی سب تسکینیں، بچھی پڑی ہیں، ان سڑکوں پر
					دوپہیوں کے ارض وسما کا جستی دستہ تھام کے، میں نے
					چلتے چلتے اکثر سوچا ہے، یہ سڑکیں بھی کتنی اچھی ہیں
					ان کے باعث، میرے دھیان میں آجاتے ہیں، وہ سب اچھے اچھے کام
					اور اچھی اچھی باتیں
					جن کی خاطر، میں نے،
					ارض وسما کے پہیوں کو اس نیلی پٹڑی پر گرداں رکھا ہے،
					اور، اک عمرکے بعد، اب یہ سمجھا ہوں: دھوپ کی لومیں تپتی ہوئی یہ بجریلی
					سطحیں اچھی ہیں، ان لوگوں سے
					جو ان پرچلتے ہیں … جن کے غرور کی جھوٹی ٹھنڈک کبھی ان کے دلوں میں
					نہیں پگھلتی
					چلتے چلتے اکثر میں نے سوچا ہے، میں کن لوگوں کی دنیا میں ہوں،
					یہ سب کیسے لوگ ہیں، جن کی آنکھوں میں پتھرائے ہوئے پچھتاوے کبھی بھی کروٹ
					نہیں بدلتے
					لوگ جو اپنے سوا، ہر اک شے کی جانب بے رخ ہیں
					کس نے دیکھا، میرا دل تو بچھا ہوا ہے، ان سڑکوں پر، ان بے رخ قدموں
					کے نیچے
					کس نے دیکھے، پہیے ارض وسما کے، چلتے ہوئے ان بجریلی سطحوں پر
					کس نے پہچانے وہ ہاتھ، کہ جن کے بس میں، ان پہیوں کی گردش کا ہر رخ ہے،
					اپنی دھن میں چلتے رہیو،
					چلتے پہیوں میں چکراتی ہیںجھنکاریں، چلتے کُروں کی
					پیڈل روک کے دیکھو، زنجیروں کے دندانوں میں کتے بول اٹھے ہیں
				</verse>
			</blockquote>
			<p>مجید امجد کے کلام میں معنوی حسن خاص طور سے اہمیت کا حامل ہے۔ بورژوا کلاس کے رویوں پر شدید طنز یا چوٹ کا عنصر بھی ان کے کلام میںخاص اہمیت کا حامل ہے۔ تیسری دنیا کے مصائب وآلام کا تخلیقی بیانیہ ہے اور سماجی اور ثقافتی صورت حال کی <annotation lang="en">depiction</annotation> نہایت اہمیت کی حامل ہے۔ مجید امجد کی منظومات میں پنجابی زبان کے الفاظ کا تخلیقی استعمال بھی نہایت عمدہ ہے۔ جیسے (جثہ: ۴۸۶)، (پلوادھڑے: ۴۹۶)، (کاجوں: ۴۹۶)، (اکھیو: ۵۲۹)، (وردی: ۴۹۷)، (ہونی: ۵۲۹)، (لجائی: ۵۲۹)، (جنوریوں: ۴۹۶)، (سیدھ: ۴۸۹) وغیرہ۔ اسی طرح ان کے کلیات سے ایسی متعدد مثالیں پیش کی جاسکتی ہیںجو ان کی پنجابی زبان اور پنجاب کی ثقافت سے تعلق کو ظاہر کرتی ہیں۔ مجید امجد اردو کے شاعر ہیں، البتہ انھوں نے پنجابی زبان اور کلچر سے اردو کے کینوس کو وسعتوں سے مالا مال کیا ہے اور عصری حسیت اور عصری شعور کے نئے ذائقے سے اردو شاعری کی کہکشاں روشن کی ہے۔ بعض الفاظ خالصتاً پنجابی کے ہیں اور بعض الفاظ اُردو اور پنجابی دونوں زبانوں میں تھوڑے بہت لہجے کے ردّو بدل کے ساتھ استعمال ہوتے ہیں۔ پنجابی میں الفاظ پر زور دینے سے لہجے میں تبدیلی واقع ہو جاتی ہے جب کہ اُردو زبان میں لہجے پر زور کی بجائے نرمی کا خاص طور سے خیال رکھا جاتا ہے۔ اردو اور پنجابی کے مشترکہ الفاظ میں تھوڑے بہت لہجے کی نرمی یا ادائی میں زور سے تبدیلی اپنی جگہ، بہر حال وہ الفاظ مجید امجد کے کلام میں موجود ہیں۔</p>
			<p>مثال کے طور پر وجود، بوجھ، دن، مہلت، لفظوں، جرم، رکھنا، صبح، ہوئی، دل، میرے، مطلب، پہلے، بچا، غروب، جاں، ہر جانب، قیمت، تعمیر، ہمدرد، افسوس، ساتھ، زہر، شفا، مرگ، فکر، غریب، گُل، وادیاں، وادیوں، دائمی، آخری دن، سیر، خیال، ڈر، مدھم لو، سانس، عرش، عرشوں، کل، دھڑک، اک دن، سچ، زندگیاں، سینوں، عرصوں، ساحل، ساحلوں، جھکی، صدیاں، صدیوں، دکھوں، مستی، کالے، اندر، دموی، لہر، علم، جستی دستہ، پہیے، رہے، بات، بالک، اپنی بابت، جنگی قیدی، میلی میلی نگاہ، باہر اک دریا، لمبی، ڈھلنے، اندر روحوں، روح، دنیا، دکھیاری ماں، ڈھلتے اندھیرے، سدا، زمانوں، وصفوں، آسمانوں (اسمانوں)، لوگ (لوک)، پختہ، بل (ولھ)، اپنے (آپنے)، آپ، فولادی، نازک، نیند، بے داغ، روح، باڑیوں، مینہ، بھولے، لبھاوے، دنیا تیرے اندر، پچھلے، پیاسی، سفر، بے حق، جھکی جھکی، ریت، قافلے، گدلے پانی، ہر سال، دامن، جلسہ، چھالا، عذاب، آدمی، حرص، دکھ، جھپٹ، مٹی، جاگا، اصلی صورت، اطوار، وطیرہ، گھورگھٹا، خوبی، خوب، دیوں، تارے، ستارے، اچھائی، ننھی، بھولی، سبھوں، مل مل، جانور، جانوروں (جنور)، ڈر، کون، بانگ، بقا، ہوٹل، ادھر، جدھر جدھر، چھٹی، چڑیا (چڑی)، بہار، گہرے بھید، مرے ہُوئے (ہوئے)، ڈھانچے، من، عمر، بندے، ارمان، تلوار، رکھیا اکھیاں، ورنہ، اَن گنت، تیرا، میرا، کمائی، تالاب (تلاب)، ماں، آواز (اواز)، امرت، سم، سواری، تینوں رب دیاں رکھاں، فرد، گوشت، چادر، ربط، بے ربط، بھائی، سیجن، مریض، دعا، نام (ناں)، پھول (پھل)، شہر، سبز، صدا، خطہ، پاک، قصہ، چہرہ، ہوس، ننھے، جہاں، عالم، یاد، دیس، نوحہ، تیز ہوا، لاہور (لہور)، حربے، کارِ خیر، حد، بڑھی، توڑ، کہہ، بات، چٹان، پوچھو (پچھو)، پتھر، شام، پہاڑ، بجھ، خدا، پت جھڑ، جلوس، نشاں، بے نشاں، سوچ، دیکھ (ویکھ)، حیات، سفر، درد، سنگیت، گھات، مکان، اجالے، اداس، میلا، لباس، دوام، بول، انمول، بھادوں، رُوپ، پامال، درمیان، وقت، چیز، موج، حیا، جیون دیس، شوق، ہڑپے، کرن، تصویر، مورت، کھوج، سائے، سندیس، منزل، چھائوں (چھاں)، اکھیاں، کیوں، جیون دیس، سلطنت، نرگس، فکر، شکار، شکوے، چاندنی، کُشتہ، سایہ، گھومیے (گھمیے)، موجودگی، کہانی، ملک، رس، گھولے، دور، شے، جھونکے، روزگار، امید، بسا، قریب، پکار، شاخ، چنار، مسافر، ساز، سفر، ملاقات، چچی (چاچی)، راجا، گریبان، چاک، پریشان، زلف، ہزار، حسین، راستے، چھیڑ، دعا، ضمیر، رازداں، مشرق، مغرب، فانی جگ، عمل، بیساکھ، سنبھل، صدی، جینا، گھٹا، گائوں، حرف، اول، ہوائی جہاز، نظارے، خوش گوار، محبوب، محروم، انتڑیاں، ازل، ٹیس، ٹیسیں، رگ، جاں، جھنگ، بغیر، شرط، محفل، زمانہ، حوالے، زندگی، جھروکا، گلی، کہرام، مستانے، مہکتے، لب، ساجن، دیس، دُکھ، سہا، رُت، بیت، فرش، خاک، کون دیس گیو، ہری بھری فصلو، گلاب، مقبرہ، گذری، بات، ریوڑ، پچھتا، روپ، دوستی، دشمنی، رنگ، یاد، دوران، رسم، جبر، اختیار، راتوں، رات، گھات، گُم سُم، کانٹے (کنڈے)، کلیاں، تاج، غم، یقین، درس، مست، سائے، خود کشی، سوکھا، پتا، راہ گیر، ساتھی، فرض، طلوع، دل دریا سمندروں ڈونگھے (گہرے)، پیڑ، چولھا (چُلھا)، نظم، بن (ونھ)، بارش، بعد، ساتھ، حُسن، جوانی، شاعر، فطرت، اچھوت، رخصت، دنیا وغیرہ۔</p>
			<p>مرورِ ایام کے ساتھ متعدد زبانوں کے الفاظ ایک دوسرے سے لین دین کے نتیجے میں اس قدر آپس میں گھل مل گئے ہیں کہ اب یہ شناخت کرنا بہت ہی مشکل ہے کہ کون سا لفظ کس زبان کا ہے اور انسانی تاریخ کے کس موڑ پر کس زبان یا کلچر یا سوسائٹی میں بروئے کار لایا جانے لگا۔ البتہ بعض الفاظ ایسے ہیں جو صدیوں کے سماجی تحاور کے نتیجے میں اپنی مخصوص پہچان بر قرار رکھے ہوئے ہیں۔ پنجابی زبان کے الفاظ اس کے قدیم ترین زبان ہونے کے سبب آج بھی نہیں بدلے بلکہ دوسری زبانوں کا حصہ بھی بن گئے۔ اُردو زبان میں بھی پنجابی زبان کے بہت سے الفاظ داخل ہو گئے اور تھوڑے بہت لہجے کے تنوع یا تبدیلی کے ساتھ اُردو زبان کے ہی ہو کر رہ گئے۔ زبانوں میں جو الفاظ کی دخیل صورتیں یا انداز دیکھنے کو ملتے ہیں، اس کے پیچھے تخلیقی عمل کی کار فرمائی کا بڑا عمل دخل ہے۔ جس طرح امیر خسرو نے ’ریختہ‘ کرنے کا سلسلہ شروع کیا تھا، بالکل اُسی طرح میر اور انشاء اللہ خاں انشا جنھوں نے لاتعداد نئے الفاظ اُردو زبان کو دیے، بعد کو ناسخ نے بھی لسانی تشکیلات پر خصوصی توجہ دی۔ مجید امجد کے کلام میں بھی متعدد نئے الفاظ ایسے ہیں جو اُردو زبان کے کینوس کو تخلیقی سطح پر وسعتوں سے ہم کنار کرتے ہیں۔ مجید امجد نے کتنے ہی ایسے استعمال اُردو شاعری کو دیے ہیں جو پنجابی اور ہندی اور مقامی ثقافت کا حصہ ہیں۔ انھوں نے تخلیقی سطح پر ان کو نئے مفاہیم، نئی جہات اور نئے انداز سے بروئے کار لانے کی کامیاب کاوش کی۔ نئے الفاظ کو نئے مفاہیم کے ساتھ تخلیقی حوالے سے اُردو شاعری میں کھپانا، درحقیقت مجید امجد ہی کے تخلیقی ذہن کا کرشمہ و اعجاز ہے۔ مجید امجد کی شاعری میں موضوعاتی تنوع، نئے الفاظ کے برتائو ہی سے ممکن تھا، سو اُنھوں نے نت نئے موضوعات کی تخلیق کے لیے لاتعداد نئے الفاظ کا تخلیقی روپ میں استعمال کیا۔ ان کے یہاں موضوعاتی زرخیزی کے ساتھ ساتھ ڈکشن کی زرخیزی بھی عدیم النظیر اور لاجواب ہے۔ پنجاب کا سماجی اور ثقافتی پس منظر و پیش منظر مجید امجد کے سامنے تھا۔ اسی لیے انھوں نے اُردو شاعری کو ڈکشن کے نئے ذائقوں سے ہم کنار کیا۔</p>
			<p>مجید امجد کا تعلق جس ماحول سے رہا، انھوں نے اسی ماحول کے عناصر و عوامل اور مظاہر کے حوالے سے شعری تمثال کاری کی اور نہایت خوب صورت پیکر تراشے۔ وہ اپنے کلچر کے عناصر و عوامل اور مظاہر کو اپنی شاعری کا موضوع بنانے والے نہایت اہم شاعر ہیں۔ انسان اور انسان کی سماجی اور ثقافتی صورتِ حال اُن کی شاعری کے خاص موضوعات ہیں۔ انسانی طرزِ فکر و عمل، برتائو اور انسانی رویوں پر ان کی نگاہِ دور بیں جا کر ٹھہر جاتی ہے۔ مجید امجد کی نظم ”جلوس جہاں“ کے ڈکشن اور بُنت سے محسوس کیا جاسکتا ہے یا اندازہ لگایا جا سکتا ہے کہ اس کا تعلق پنجاب کی سماجی اور ثقافتی صورت حال سے ہے۔ مذکورہ نظم کا ڈکشن خالصتاً پنجاب کی سر زمین کے نچلے طبقے کے کرداروں سے ہے جن کی ذہنیت کا تعلق ان کی ضرورتوں سے ہے اور ضرورتوں کے پورا ہونے کے ساتھ ہی ان کے رویوں میں اچانک تبدیلی واقع ہو جاتی ہے۔ پنجاب کی پرولتار کلاس میں ایسا رویہ بھی موجود ہے جو ضرورت کے وقت ایک رنگ کا حامل ہوتا ہے اور ضرورت پوری ہونے کے ساتھ ہی رنگ بدل جاتا ہے یعنی رویوں اور اپنے چلن میں لوگ بدلائو پیدا کر لیتے ہیں۔ یہ طرزِ فکر و عمل دانستہ ہوتا ہے۔ بے بسی کی تصویر بنا ہوا انسان جبریہ رویے کا حامل ہو جاتا ہے۔ مجید امجد درحقیقت لوگوں کے رویوں کا عمیق مشاہدہ رکھتے تھے۔ ایک ہی کردار پل میں کچھ اورپل میں کچھ ہو جاتا ہے۔ ایک کردار کی جب تک ضرورت پوری نہیں ہوتی، تو وہ مسکین بنا ہوتا ہے جیسے ہی اس کی ضرورت پوری ہو جاتی ہے، ڈرامائی انداز میں آنکھیں ماتھے پر رکھ لیتا ہے۔ اسے انسانی رویے کی کم ظرفی کا نام دیا جائے یا کوئی بھی اور نام۔ مجید امجد کے یہاں اس طرح رنگ بدلتے ہوئے ڈرامائی انداز کے کردار مختلف بہروپ بھرتے ہوئے دیکھنے کو ملتے ہیں۔ پل میں مظلوم اور پل میں ظالم۔ ایسی ہی صورت حال ”جلوس جہاں“ میں دیکھنے کو ملتی ہے۔ مجید امجد کی نظر حال کی گھڑی پر نہایت گہری ہے۔ اسی گھڑی میں وہ انسانی صورت حال کو اپنی تخلیقی گرفت میں لیتے ہیں۔ حال ہی کی گھڑی یا لمحۂ موجود میں اپنی نظموں میں ڈرامائی کیفیت بھی پیدا کرتے ہوئے نظر آتے ہیں۔</p>
			<blockquote>
				<verse>
					میں پیدل تھا، میرے قریب آکے اس نے، بہ پاس ادب، اپنے تانگے کو روکا
					اچانک جو بجریلی پٹڑی پہ سم کھڑ کھڑائے، سڑک پر سے پہیوں کی آہٹ پھسل کر جو ٹھہری،
					تو میں نے سُنا ایک خاکستری نرم لہجے میں مجھ سے کوئی کہہ رہا تھا،
					”چلیں گے کہیں آپ؟ بازار، منڈی، سٹیشن، کچہری!
					پلٹ کر جو دیکھا، تو تانگے میں کوئی سواری نہیں تھی، فقط اک فرشتہ، پھٹے کپڑے پہنے،
					عنان دو عالم کو تھامے ہوئے تھا،
				</verse>
			</blockquote>
			<p>مجید امجد کا غیر معمولی مشاہدہ، ہماری لخطہ بہ لخطہ بدلتی ہوئی زندگی کے ساتھ بدلتے ہوئے رویوں کا تخلیقی اور شاعرانہ اظہار ہے اُن کا غیر معمولی موضوعات کے لیے الفاظ کا انتخاب، تخلیقی رچائو کے ساتھ برتائو اور ترسیلِ معنی بے مثال ہے۔ ”جلوس جہاں“ میں ایک ہی کردار ایک وقت میں فرشتہ نما ہوتا ہے اور دوسرے ہی لمحے وہی کردار جانور نما بن جاتا ہے۔ شاعر مذکورہ نظم کے کینوس کو پھیلا دیتا ہے اور آخر میں اپنے گردو پیش کی انسانی کائنات کو مفادات کی کائنات دکھاتا ہے۔ ”جلوس جہاں“ کا ایک مصرع پنجاب کے کلچر کی عکاسی کرتا ہے، وہاں کا ماحول اور اقدار کی صورت حال کو واضح کرتا ہے۔ ”جلوس جہاں“ میں لوگوں کے چلن، ان کے رویوں اور ان کی مکارانہ چالوں کو پیش کیا گیا ہے۔ ایک ہی وقت میں ایک انسان جب اسے کسی سے اپنا کوئی مفاد وابستہ ہوتا ہے تو وہ فرشتہ نما اوصاف کا حامل ہوتا ہے اور جیسے ہی اس کی احتیاجات یا ضرورتیں پوری ہو جاتی ہیں تو وہ وحشی نما بن جاتا ہے اور وہ دیگر انسانوں کو جو عام افرادِ معاشرہ ہیں اور ان کی مالی حیثیت بھی کچھ زیادہ بہتر نہیں، انھیں انسان ہی نہیں سمجھتا۔</p>
			<blockquote>
				<verse>
					پلٹ کر جو دیکھا، تو تانگے میں کوئی سواری نہیں تھی، فقط اک فرشتہ، پھٹے کپڑے پہنے،
					عنان دو عالم کو تھامے ہوئے تھا،
				</verse>
			</blockquote>
			<p>محولہ بالا دو مصرعوں میں ’تانگے‘ اور ’سواری‘ کے الفاظ مخصوص ذہن و تہذیب کی عکاسی کرتے ہیں۔ مذکورہ الفاظ کا استعمال پنجاب کے ثقافتی منظر نامے کو واضح کرتا ہے۔ مجید امجد اپنے ماحول سے جڑے ہوئے حقیقی صورت حال کے عکاس شاعر ہیں۔ ان کے یہاں عام زندگی کے معمولات اور روزمرہ ذہن و ثقافت کے کتنے ہی مناظر ہیں جو متنوع انداز سے جلوہ گر ہوئے ہیں۔ ان کے یہاں معنوی تہ داری، معنوی حسن کے ساتھ ساتھ موضوع کی مناسبت سے صوتی حسن بھی نہایت عدیم النظیر صورت حال کا علم بردار ہے۔ مجید امجد نہایت گہرے ادراک و شعور کے حامل شاعر ہیں اور اُن کا زمانۂ حال یا حال کی گھڑی اور انسانی سماج کا مشاہدہ نہایت گہرا تھا اور اُنھوں نے شعری موضوعات کو تخلیقی تجربے کی آنچ پر پکایا اور پھر اپنے کلام کو منصہ شہود پر لائے۔ وہ اشیا اور مظاہر کے بطن میں اترتے چلے گئے اور ان کے شعری پیکر تراشتے چلے گئے۔ ”طلوعِ فرض“ کی طرح جہاں کے کارواں یا جلوس کے متنوع رویوں کا نہایت گہرائی و گیرائی سے مشاہدہ کرتے ہیں۔ ”جلوس جہاں“ میں اب ایک نیا کردار نئے انداز سے جلوہ گر ہوا ہے جو ایک نئی صورت حال کا آئینہ دار ہے اور ایک نئے بہروپ کو سامنے لایا ہے۔</p>
			<blockquote>
				<verse>
					میں پیدل تھا، اتنے میں کڑکا کوئی تازیانہ، بہا فرش آہن پہ ٹاپوں کا سر پٹ تریڑا،
					کوئی تند لہجے میں گرجا، ”ہٹو سامنے سے ہٹو“ اور پُر شور پہیے گھنا گھن مری سمت جھپٹے،
					بہ مشکل سنبھل کر جو دیکھا، کھچا کھچ بھرے تیز تانگے کی مسند پہ، اک صورت سگ
					لجامِ فرس پر جھکی تھی! (لجام بمعنی لگام اور فرس بمعنی گھوڑا)
				</verse>
			</blockquote>
			<p>شاعر نے صیغۂ واحد حاضر متکلم استعمال کرتے ہوئے ہمارے اخلاقی رویے، برتائو اور چلن کا ایک اور امیج جو متحرک انداز کا حامل ہے، اس کے ذریعے اب اسی طرح کے ایک اور کردار یا جو اسی پہلے انسان کا بدلا ہوا سماجی رویہ ہو سکتا ہے جس نے تازیانہ لگا کر گھوڑے کو سر پٹ دوڑاتے ہوئے، تند و تلخ لہجے میںاور کرخت انداز سے پیچھے ہٹنے کے لیے کہا، یہاں طوفانِ بد تمیزی کا ایک روایتی انداز ہے۔ اب اس تانگے والے کو ایک بھی ”سواری“ کی ضرورت نہیں تھی۔ چونکہ اس کا تانگہ کھچا کھچ بھرا ہے۔ اب وہ اوقات سے باہر ہو گیا ہے اور حیوانی زبان میں بول رہا ہے۔ ہمارے یہاں یہ عمومی رویہ ہے۔ بسوں، ویگنوں کے کنڈکٹر ’سواری‘ نہ ہونے پر انسان اور مل جانے پر کرخت انداز کے حامل حیوانی صورت کے حامل ہوجاتے ہیں اور ’صورتِ سگ‘ سواریوں کے ساتھ بد تمیزی سے پیش آتے ہیں، یہاں تک کہ ”سواریوں“ کو حقیر چیز سمجھ کر دھکے دے رہے ہوتے ہیں۔ یہاں سرمایہ دار اور سماج کے ایک عام فرد کی تصویر آنکھوں کے سامنے گھوم جاتی ہے۔ ’تانگے‘ والا ہو یا بس، ویگن والا سرمایہ دار ذہنیت تو بالکل ایک جیسی ہے۔ شاعر دیکھتا ہے کہ خود غرض لوگوں کا چلن کس قدر مکارانہ چالوں سے بھرا پڑا ہے۔ کام ہو تو حلیم الطبع، کام نکل جائے تو آناً فاناًآنکھیں ماتھے پر۔</p>
			<blockquote>
				<verse>
					یہ لطف کریمانۂ خوش دلاں بھی، یہ پُر غیظ خوئے سگا ںبھی،
					مرے ساتھ رو میں ہیں لوگوں کے جتنے رویے، یہ سب کچھ یہ سارے قضیے،
					غرض مندیاں ہی غرض مندیاں ہیں، یہی کچھ ہے اس رہگذر پر متاعِ سواراں،
					میں پیدل ہوں، مجھ کو جلوس جہاں سے انھی ٹھوکروں کی روایت ملی ہے،
				</verse>
			</blockquote>
			<p>مجید امجد کی نظم ”جلوس جہاں“ کا مرکزی کردار انسان ہی کا چلن ہے جو اپنے مفادات کے حصول کے لیے حیوانی سطح پر پہنچ جاتا ہے اور بندے کو بندہ نہیں سمجھتا۔ وہ اغراض کا بندہ ہے۔ پا پیادہ در حقیقت مفلس اور قلاش انسان کی علامت ہے جس کے پاس سرمایہ نہیں، دولت نہیں، گاڑی یا گاڑیاں نہیں، جو زندگی کی تعیشات سے محروم ہے۔ ایک ’رہگذر‘ پر چلتے ہوئے، سواروں کی متاع یا سواروں کی دولت کچھ بھی نہیں ماسوائے پیدل چلنے کے اور سرمایہ دار مفاد کا بندہ ہے جس کو انسانی رشتوں سے کوئی غرض نہیں۔ اس کے تو سارے رشتے دولت کی ڈور سے بندھے ہوئے ہیں۔ وہ ہر چیز کو پیسے کی ترازو میں تولتا ہے۔ شاعر نے اس دنیا کو غرض کی دنیا قرار دیا ہے جو کہ حقیقت پر مبنی ہے اور پیدل چلنے والے کو، مفلسی کی اور قلاشانہ زندگی گذارنے کی روایت ورثے میں ملی ہے، اُس کو روایت میں دھکے اور ٹھوکریں ملی ہیں۔ یہ ہے عام آدمی کے ساتھ مراعات یافتہ طبقے کا چلن۔ سماج یا کلچر در حقیقت مقامی، داخلی اور نامیاتی عناصر سے عبارت ہوتا ہے اور سماج یا ثقافت فی الاصل وقت ہی کے تابع ہوتے ہیں۔ مجید امجد کے شاعرانہ نظام فکر میں وقت، مقامی صورت حال، ماحول، سماجی منظر نامے، انسانی رشتوں اور اقدار کو بڑی اہمیت حاصل ہے۔ مذکورہ تمام عناصر و عوامل اور مظاہر سماج یا ثقافت کے تابع ہوتے ہیں، البتہ سماج یا کلچر وقت کے تابع ہوتے ہیں۔ اس ضمن میں مجید امجد کے یہاں ”وقت“ کو بڑی اہمیت حاصل ہے خاص طور سے ’لمحۂ مختصر‘ یا ’حال کی گھڑی‘ یا ’لمحۂ موجود‘ یا ’دو چار لمحوں کی میعاد‘، مرکزی اہمیت کے حامل ہیں۔</p>
			<blockquote>
				<verse>
					مجھے کیا خبر، وقت کے دیوتا کی حسیں رتھ کے پہیوں تلے پس چکے ہیں
					مقدر کے کتنے کھلونے، زمانوں کے ہنگامے، صدیوں کے صد ہا ہیولے
					مجھے کیا تعلق— میری آخری سانس کے بعد بھی دوش گیتی پہ مچلے
					مہ و سال کے لازوال آبشارِ رواں کا وہ آنچل، جو تاروں کو چُھولے
				</verse>
			</blockquote>
			<p>مجید امجد کے نظام خیال میں وقت بہت بڑی قوت ہے جس نے مقدر کے لاتعداد کھلونوں، زمانوں اور صدیوں کے ہنگاموں اور برس ہا برس کے سیکڑوں ہیولوں کو کچل کے رکھ دیا ہے۔</p>
			<p>شاعر یہاں اپنی بے وقعتی، کم مائیگی کو تسلیم کر رہا ہے اور اس کے نزدیک ماضی و استقبال کی بجائے ’لمحۂ موجود‘ یا لمحۂ مختصر‘ یا ’حال کی گھڑی‘، میں ہی اس کا ’زادِ سفر‘ اور وہ سب کچھ ہے جو ’لبا لب پیالہ‘ ہے اور اسی کو شاعر بیش قیمت تصور کرتا ہے۔ دردِ ہستی کی کاوشوں میں یہی ایک مہلت ہے جو لمحۂ موجود کی صورت میں اس کے پاس ایک بہت بڑا خزانہ ہے۔ اسی میں انسان کے لیے لذت و انبساط کا سامان ہے۔</p>
			<blockquote>
				<verse>
					مگر آہ یہ لمحۂ مختصر— جو مری زندگی، میرا زادِ سفر ہے!
					مرے ساتھ ہے، میرے بس میں ہے، میری ہتھیلی پہ ہے یہ لبالب پیالہ
					یہی کچھ ہے لے دے کے میرے لیے اس خراباتِ شام و سحر میں یہی کچھ!
					یہ اک مہلتِ کاوشِ دردِ ہستی! یہ اک فرصتِ کوششِ آہ و نالہ! 
				</verse>
			</blockquote>
			<p>ازل اور ابد کے صدیوں پھیلے زمانوں اور وقت کے ماضی و استقبال میں لمحۂ موجود یا لمحۂ مختصر یا حال کی گھڑی جس میں انسان سانس لے رہا ہے، وہی انسان کا خزانہ ہے۔ ایسا نہیں ہے کہ شاعر ماضی اور مستقبل کے بارے میں آگاہی نہیں رکھتا۔ باخبر ہونے کے سبب لمحۂ موجود کو ترجیح دیتا ہے۔</p>
			<p>مجید امجد انسانی زندگی میں ’لمحۂ مختصر‘ یا لمحۂ موجود کو مرکزی حیثیت کا حامل ٹھہراتے ہیں۔ ازل اور ابد کے درمیان اگر کوئی چیز بیش قیمت ہے تو وہ محض حال کی گھڑی یا لمحۂ موجود ہے۔ اسی سے وہ حظ کشید کرنے کے قائل ہیں۔ اگر انسان کے ادراک میں کوئی چیز سماسکتی ہے تو وہ فقط ’لمحۂ موجود‘ ہے۔ انسانی تاریخ میں ماضی و استقبال کی اگرچہ اپنی ایک حقیقت ہے پھر بھی شاعر لمحۂ موجود کو بیش قیمت تصور کرتا ہے۔ البتہ ”امروز“ میں کشفِ ذات، عرفانِ ذات یا فرحت کے احساس کے لیے یا زیست کے لطف و انبساط کے لیے ’لمحۂ مختصر‘ ہی انسانی حیات کا مرکز و محور ہے۔ مجید امجد کو ئی سادھو، سنت، صوفی، درویش، دنیا تیاگے ہوئے عارف نہیں تھے بلکہ وہ تو ذی شعور، ذی حشم، ذی فہم انسان تھے۔ انسانی حیات و کائنات اور امور و معاملات کا وہ نہایت گہرا ادراک و شعور رکھنے والے شاعر تھے۔ انھیں معلوم تھا کہ وقت ایک ایسی طاقت ہے جو انسانی زندگی میں مرکزی حیثیت کی حامل ہے۔ ”امروز“ میں ’ہوا کا یہ جھونکا‘، یہ ’صہبائے امروز‘، ’بدورِ حیات آگئی ہے‘، اور ’ننھی چڑیوں کا چھت پر چہکنا‘، ’تلسی کی ٹہنی کا لرزنا‘، ’پانی کے نلکے پر پڑوسن کی چوڑیوں کا چھنکنا‘، در حقیقت ایسی امیجری ہے جو لمحۂ حال یا لمحۂ موجود یا حال کی گھڑی کی <annotation lang="en">depiction</annotation> پر مبنی ہے۔ اُردو شاعری کی تاریخ میں اس طرح کے اسلوب و انداز کے شاعر، فقط مجید امجد ہی ہیں۔</p>
			<p>مجید امجد ’حال‘ یا ’لمحۂ موجود‘ کو تخلیقی پیرائے میں ڈھالتے ہیں۔ ان کے نزدیک وقت کا یہ حصہ اشیا و مظاہر میں مرکزی قوت کا درجہ رکھتا ہے اور وہ اسی لمحے کو گرفت میں لینے کی سعی کرتے ہیں۔ چڑیوں کا چہکنا، پڑوسن کی چوڑیوں کا چھنکنا، تلسی کی ٹہنی کو ہوا کے جھونکے کا لرزانا۔ مذکورہ تمام مناظر کا تعلق سامنے کی بصری صورتِ حال سے ہے اور انھی لمحات میں شاعر وہ سب کچھ دیکھنے کی قوت رکھتا ہے جو نظر کی پہنچ سے ورا ہے۔ ”امروز“ میں وقت کے اسرار کھولنے کی امیجری لاجواب ہے۔ لمحۂ موجود میں انسان اپنی حیات و کائنات کے لیے تعمیر کا سامان کرتا ہے اور لمحۂ موجود میں ہی تباہی کا سامان کرتا ہے جیسے آئن سٹائن نے ایٹم بم کی ایجاد لمحۂ موجود کو استعمال میں لاتے ہوئے کی تھی۔</p>
			<p>مجید امجد کے نظامِ فکر میں تعمیر کا پہلو بنیادی اہمیت کا حامل ہے۔ مجید امجد کے نظام خیال میں وقت کے تسلسل یا ارتقا سے عبارت عناصر کو مرکزی حیثیت حاصل ہے، وہ زمانے کے لا محدود ہونے اور اس کے پھیلائو کو تسلیم کرتے ہوئے ’لمحۂ حال‘ یا ’لمحۂ موجود‘ جو ان کے نزدیک نہایت اختصار کا حامل ہے، اس میں ’دوچار لمحوں کی میعاد‘ کو غنیمت خیال کرتے ہیں۔ لمحۂ حال میں ’اجالوں کے روماں‘ اور ’اندھیروں کے قصے‘ کو اپنے لیے بیش قیمت تصور کرتے ہیں۔ در حقیقت لمحۂ موجود یا حال کی گھڑی پوری نسل انسانی کے لیے بہت بڑی نعمت و دولت اور قوت کا درجہ رکھتی ہے۔</p>
			<blockquote>
				<verse>
					یہ صہبائے امروز، جو صبح کی شاہزادی کی مست انکھڑیوں سے ٹپک کر
					بدورِ حیات آ گئی ہے، یہ ننھی سی چڑیاں جو چھت میں چہکنے لگی ہیں
					ہوا کا یہ جھونکا جو میرے دریچے میں تلسی کی ٹہنی کو لرزا گیا ہے
					پڑوسن کے آنگن میں، پانی کے نلکے پہ یہ چوڑیاں جو چھنکنے لگی ہیں
					یہ دنیائے امروز میری ہے، میرے دلِ زار کی دھڑکنوں کی امیں ہے
					یہ اشکوں سے شاداب دو چار صبحیں، یہ آہوں سے معمور دو چار شامیں!
					انھی چلمنوں سے مجھے دیکھنا ہے وہ جو کچھ کہ نظروں کی زد میں نہیں ہے
				</verse>
			</blockquote>
			<p>انسانی سماجی زندگی میں ’وقت‘ ثقافتی صورت حال کی تعمیرو تشکیل میں اپنا بنیادی کردار ادا کرتا ہے۔ مجید امجد کے نظام خیال میں زندگی کی لذت و انبساط ہے تو وہ فقط لمحۂ موجود میں ہے اور اگر انسانی زیست آہوں سے معمور ہے، اس میں رونے دھونے کی صورت حال ہے تو وہ بھی لمحۂ حال میں ہے۔ صبح سے شام کی جو گردش ہے، وہ آنکھوں کے سامنے کی صورت حال اور مختصر لمحات کی عکاس ہے۔ شاعر آج کی دنیا کو اپنی دنیا قرار دیتا ہے۔ اسی میں اس کا دل دھڑکتا ہے جو زندگی کی علامت ہے۔ ’یہ‘ کا استعمال اشارہ کر رہا ہے کہ ہر چیز انسان کے ہاتھ میں موجود ہے اور یہی ’امروز‘ ہے اور یہی لمحۂ موجود ہے اور یہی زندگی ہے اور یہی انسانی زندگی کا حاصل وصول ہے یہی انسانی زندگی کی کُل میراث ہے۔ مجید امجد اپنی شاعری کے موضوعات کے انتخاب میں انسانی مصائب و مسائل اور آلام کے ساتھ ساتھ پنجاب کی ذہنی و ثقافتی صورت حال، پنجاب کی سماجی زندگی اور ماحول، اقدار و روایات، طرزِ فکر، اعمال و افعال کو بنیادی حیثیت حاصل ہے۔ ان کے یہاں عصری حسیت اور لمحۂ موجود در حقیت وقت کے ہی تابع، سماجی اور ثقافتی صورتِ حال کی غمازی کرتا ہے۔ پنجاب کی سماجی زندگی کے خارجی حالات، انسانی زندگی کے مصائب و آلام مخصوص ذہن و فکر کے تابع ہی رہتے ہیں۔ مجید امجد کی شاعری کے موضوعات میں عام انسان کی زندگی، اس کے روز مرہ معمولات کے ساتھ ساتھ سماجی و ثقافتی صورتِ حال کی تخلیقی سطح پر <annotation lang="en">depiction</annotation> دیکھنے کو ملتی ہے جو لائق تحسین ہے۔ وہ اشیا و مظاہر کے بطن میں اتر کر ان کی جزئیات پر نہایت گہری نظر رکھنے والے وسیع المطالعہ شاعر ہیں۔ پنجاب کی ثقافتی زندگی، اس کے کردار، ذہن و تہذیب ان کی نظروں کے سامنے تھے۔ اسی لیے انھوں نے سماج اور ثقافت اور انسانی زندگی کے مصائب و مسائل کو اپنے نظام فکر میں مرکزی حیثیت کا حامل خیال کیا اور اپنی شاعری کے کینوس کو زمانوں تک پھیلا دیا۔ پنجاب کے ثقافتی مظاہر کے شعری بیانیے سے مجید امجدکی شاعری کا ذائقہ اور تاثیر منفرد ہے۔ اپنی شناخت اور تلاش کے عمل میں وہ اپنی مصرع سازی، تخلیقی وفور اور بڑی حد تک تنوع کے باعث مختلف اور ناقابلِ پیروی ہیں، بالخصوص اُردو شاعری کے غالب شہری پس منظر میں دیہی معاشرت اور اُس کے ثقافتی مظاہر کی توانا ترین مثال ہیں۔</p>
		</section>
	</body>
</document>