<document>
	<meta>
		<title>اقبال کا تصورِ وحدت الشہود / ہمہ از اوست</title>
		<author>
			<name>رابرٹ سی وِٹمور</name>
		</author>
		<translator>
			<name>احمد بلال</name>
		</translator>
		<original-language>English</original-language>
		<publication>
			<name>Bunyad, Volume 8</name>
			<year>2017</year>
			<city>Lahore</city>
			<link>https://gcll.lums.edu.pk/research-publications/bunyad-issue-8-2017</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<blockquote>
				<p>آئندہ صفحات میں آپ ”اقبال کا تصورِ وحدت الشہود/ ہمہ ازاوست“ کے عنوان سے جو مقالہ پڑھیں گے، وہ بیسویں صدی کے امریکی ماہرِالٰہیات/ دینیات <annotation lang="en">(theologian)</annotation> رابرٹ سی وٹمور <annotation lang="en">(Robert C. Whittemore)</annotation> کے مقالے <annotation lang="en">”Iqbal's <annotation lang="en">Panentheism</annotation>“ </annotation>کا اُردو ترجمہ مع حواشی و حوالہ جات ہے۔ رابرٹ سی وٹمور امریکا کی جنوبی ریاست لیوسیانا <annotation lang="en">(Louisiana)</annotation> کے شہر نیو اورلینز <annotation lang="en">(New Orleans)</annotation> میں قائم ٹیولین یونی ورسٹی <annotation lang="en">(Tulane University)</annotation> میں فلسفہ اورالٰہیات کے اُستاد تھے۔ یہ مضمون سب سے پہلے ۱۹۵۵ء میں ٹیولین یونی ورسٹی کے مجلے <annotation lang="en">Review of Metaphysics</annotation> میں شائع ہوا جس کا مکمل حوالہ یہ ہے: <annotation lang="en">Review of Metaphysics, 9 (4) (1955): 681–699.</annotation>۔ اس کے بعد اقبال اکیڈمی لاہور کے مجلے اقبال ریویو (اپریل، ۱۹۶۶ئ) میںاسے دوبارہ شائع کیا گیا۔ اس مقالے کے ابتدائی حصے کا اُردو ترجمہ ”اقبال کا نظریۂ وحدت الوجود“ کے عنوان سے سوندھی ٹرانسلیشن سوسائٹی، گورنمنٹ کالج یونی ورسٹی، لاہور کے مجلے تخلیقِ مکرر (۲۰۰۲ئ) میں شائع ہوا، اور یہ ترجمہ بغیر حواشی و حوالہ جات کے ہے۔ اس مقالے کی موضوعاتی اہمیت کے پیشِ نظر اب اس کا مکمل ترجمہ اس کے حواشی و حوالہ جات سمیت کیا گیاہے۔ اس کے علاوہ اس میں اضافی حواشی و تعلیقات بھی درج کیے گئے ہیں۔ اس ترجمے میں مصنف کے حواشی اور حوالہ جات کے لیے جو طریقہ استعمال کیا گیا ہے وہ یہ ہے کہ ہر حوالہ نمبر قوسین میں درج کیا گیا ہے جیسے (۱)۔ جب کہ مترجم کی طرف سے اضافی حواشی و تعلیقات کا اندارج سادہ نمبروں، جیسے ۱، سے کیا گیا ہے۔ مقالے کے آخر میں پہلے مصنف کے حوالہ جات درج ہیں جن کی تعداد ساٹھ (۶۰) ہے اور اس کے بعد مترجم کے حواشی کا اندراج ہے، اور پھر آخر میں مآخذ۔</p>
				<p>رابرٹ وِٹمور نے اقبال کے انگریزی خطبات تشکیلِ جدیدِ الٰہیاتِ اسلامیہکو بنیادی ماخذ بنا یا ہے اور اسی لیے اُس کے بہت سے اقتباسات سے استفادہ کیا ہے۔ مترجم نے اُن اقتباسات کے اُردو ترجمے کے لیے تشکیلِ جدید کے سید نذیر نیازی، شہزاد احمد اور وحید عشرت کے اُردو تراجم سے مدد لی ہے۔ ان کے تراجم کا حوالہ مآخذ میں درج کر دیا گیا ہے۔</p>
				<p>اقبال نے تشکیلِ جدید میں لفظِ ’خودی‘ کے لیے انگریزی اصطلاح<annotation lang="en">ego</annotation> استعمال کی ہے۔ اس مقالے میں بھی وٹمور اقبال کے تصورِ خدا کو واضح کرنے کے لیے اس اصطلاح کو مرکزی حیثیت دیتے ہیں۔ زیرِ نظر اُردو ترجمے میں <annotation lang="en">ego</annotation> کو جملے کی ضرورت کے مطابق یا تواُردو ہجے میں ’ایغو‘ لکھا گیا ہے یا اس کا اُردو مترادف ’خودی‘ یا پھر دونوں کو اکٹھا ’ایغو/خودی‘ لکھا گیا ہے۔ ذہن نشین رہے کہ اس مقالے میں جہاں بھی یہ دونوں الفاظ آئے ہیں ان کا مفہوم ایک ہی ہے۔ قارئین کو کچھ اُردو اصطلاحات اور الفاظ کے سامنے بریکٹ میں اُن کا انگریزی مترادف بھی ملے گا تاکہ اگر کہیں اُردو اصطلاح مفہوم کا ابلاغ نہیں کر رہی تو انگریزی اصطلاح تفہیم میں آسانی پیدا کر دے۔</p>
				<p>آخری مگر سب سے اہم بات یہ ہے کہ آیا <annotation lang="en">Panentheism</annotation> کا ترجمہ وحدت الشہود / ہمہ از اوست ہونا چاہیے یا پھر وحدت الوجود/ہمہ اوست؟ اس سوال کا جواب اس مقالے کا مطا لعہ آپ کو فراہم کردے گا۔ علاوہ ازیں، اس حوالے سے دو اصطلاحات <annotation lang="en">Panentheism</annotation> (وحدت الوجود/ہمہ اوست) اور <annotation lang="en">Panentheism</annotation> (وحدت الشہود/ ہمہ ازاوست) کے ضمن میں مختصر بحث مترجم کی طرف سے دیے گئے حوالہ نمبر ۲۱ میں کی گئی ہے۔ [مترجم، احمد بلال]</p>
			</blockquote>
			<p>اگر اسلامی نقطۂ نگاہ سے مغربی فکر و فلسفے کا جائزہ لیں تو اس کی ایک نما یاںصفت سے صرفِ نظر ممکن نہیں اوروہ یہ ہے کہ تھیلز <annotation lang="en">(Thales)</annotation> سے لے کر وٹگنسٹائن <annotation lang="en">(Wittgenstein)</annotation> تک مغربی فکر واضح طور پر ایک الگ تھلگ جزیرے کی مانند اور انتہائی محدود دکھا ئی دیتی ہے۔ یورپی اور امریکی مفکرین و فلاسفہ، جو بہت سے حوالوں سے بہت زیادہ متنوع اور مختلف الجہات ہیں، اپنے یونانی اسلاف کے وقتوں سے لے کر اب تک در حقیقت ایک ہی غیر متزلزل لیکن محدود خیال پر قائم ہیں کہ تمام وجودیاتی <annotation lang="en">(ontological)</annotation>، کونیاتی <annotation lang="en">(cosmological)</annotation>، اور دینیاتی <annotation lang="en">(theological)</annotation> تفکرات، جو ان کی نظر میں اہمیت کے حامل ہیں، وہ مغربی تہذیب کی پیداوار ہیں۔</p>
			<p>سر محمد اقبال (۱۸۷۷ء – ۱۹۳۸ئ) کا فلسفہ اس ضمن میں غیر معمولی اہمیت کا حامل ہے۔ جدید اسلامی دنیائے فکر و نظر میں وہ اپنی نو عیت کے ایک منفرد اور یگانہ مفکر ہیں۔ ان کی تشکیلِ جدیدِ الٰہیاتِ اسلامیہ (۱) اسلامی فکر و فلسفے میںاسی مرتبے و مقام کی حا مل ہے جو امام غزالی کی احیاء العلوم ا لدینکو حا صل ہے۔ بہت سے مسلمان دانشور ان کی فلسفیانہ شاعری کو مو لانا جلال الدین رومیؒ کے دیوان اور مثنوی کا ایک قابلِ قدر تسلسل قرار دیتے ہیں۔ اپنے ملک پاکستان اور پوری اسلامی دنیا میں انھیںبہت احترام سے نوازا جاتا ہے جو اکثر عقیدت کی حدوں کو چھونے لگتاہے لیکن اس کے باوجود آپ کو یورپی اور امریکی فلسفے کے صفحات کے صفحات کھنگالنے پر بھی ان کا نام نہیں ملے گا۔ (۲) یہاں تک کہ وہ فلسفیانہ لغات <annotation lang="en">(dictionaries)</annotation> اور دائرہ ہاے معارف <annotation lang="en">(encyclopedias)</annotation> کے مؤلفین اور مرتبین کی نظروں سے بھی اوجھل رہے۔</p>
			<p>اقبال کا فلسفہ اگر خا لصاً اسلامی تنا ظر میں ہوتا اور اس کی دلچسپی کا دائرۂ کار بھی محض اسی تک محدود رہتا تو پھراس سے عدم توجہی متوقع تھی، لیکن در حقیقت ایسا نہیں ہے۔ انگلستان میں دورانِ تعلیم اور برِ اعظم یو رپ کے سفر میںوہ مغرب اور اس کی ثقافت سے نہ صرف بھرپور طورپرآشنا ہوئے بلکہ اس میںکسی حدتک غوطہ زن بھی ہوگئے۔ وہ کیمبرج (۱۹۰۵ئ–۱۹۰۸ئ) میںمک ٹیگرٹ <annotation lang="en">(McTaggart)</annotation> اور جیمس وارڈ <annotation lang="en">(James Ward)</annotation> کے شاگرد رہے، میونخ <annotation lang="en">(Munich)</annotation> سے پی ایچ ڈی کی ڈگری حاصل کی، افلاطون <annotation lang="en">(Plato)</annotation> سے لے کر برگساں <annotation lang="en">(Bergson)</annotation> تک وسیع مغربی فکر کا احاطہ کیا اوریہ الگ بات ہے کہ انھوں نے افلاطون کوَ ردّ اور برگساں سے بہت کسبِ فیض کیا۔ نتشے <annotation lang="en">(Nietzsche)</annotation> کے ساتھ ساتھ ونت <annotation lang="en">(Wundt)</annotation>، لو تزے <annotation lang="en">(Lotze)</annotation> اور ولیم جیمس <annotation lang="en">(William James)</annotation> نے ان پر بہت گہرے فکری اثرات مرتب کیے۔ اس سب کے باوجود اس کا مطلب ہرگز یہ نہیں کہ اقبال محض ایک اور ایسے ایشیائی تھے جنھوں نے مغربی طرزِ فکر اختیارکر لی۔ ایسا ہو نہیں سکتا تھا کیو نکہ غزالیؒ اور رومیؒ ان کے مر شد جب کہ رسول اللہ صلی اللہ علیہ وآلہ وسلم اور قر آن ان کی رو حانیت کامستقل مآخذ اور سر چشمہ تھے۔ ایک دوسرے سے اجنبی ا ور مختلف ان دو فلسفیانہ روایتوں (مغربی و اسلامی) کے باہمی انجذاب نے اقبال کی تشکیلِ جدیدِ الٰہیات اسلامیہ کی تصنیف میں اہم کردار ادا کیاجو ایک ایسی کامیابی ہے جس کی فلسفیانہ اہمیت اسلامی دنیا کی حدود سے ما ورا ہو کر دُور تک پھیل چکی ہے۔ علاوہ ازیں، درحقیقت اقبال نے مغرب کے کونیاتی–دینی/الٰہیاتی <annotation lang="en">(cosmo-theological)</annotation> مکتبۂ فکر سے وابستہ مفکرین، وائٹ ہیڈ <annotation lang="en">(Whitehead)</annotation>، بردی آئیو <annotation lang="en">(Berdyaev)</annotation>، مونٹیگو <annotation lang="en">(Montague)</annotation>، ہارٹشورن <annotation lang="en">(Hartshorne)</annotation> اور ولیم جیمس کے نقطہ ہاے نظر میں ایک نئی جہت کا اضافہ کیا۔ اس تناظر میں ان کی خدمات کو پرکھیں تو ان کی فکر دیرپا فلسفیا نہ اہمیت کی حا مل ہے۔</p>
			<heading>۲</heading>
			<p>فلسفۂ اقبال (۳) کے قلب میں یہ وجودی عقیدہ <annotation lang="en">(existentialist conviction)</annotation> جاگزیں ہے کہ حقیقت کا اظہار قطعی طور پر خالص عقلی و سائنسی اصطلاحات میں نہیں کیا جا سکتا۔ اس کا مطلب سائنس اور عقل کی اہمیت سے انکار کرنا نہیں۔ اقبالؔ کے خیال میں کائنات اور خداسے متعلق انسان کا نقطۂ نظر جو بھی ہو ہم بالآ خر اس نتیجے پر پہنچتے ہیں کہ سا ئنسی مواد اور عقلی مشا ہدات کو کسی ایک مقام پر باہم یکجا ہونا چا ہیے جہاں ہم آہنگی کے لیے عقل کے تقاضے باہم ملتے ہیں۔ اس کے با وجود سائنس اور عقل کی سطح سے اوپر یا نیچے ایک سطح اور بھی ہے جس سے انسان آگاہ ہے کیو نکہ وہ اسے فقط محسوس کرتا اور اس کا وجدانی ادراک کر سکتا ہے۔ یہاں ہم بریڈلے <annotation lang="en">(Bradley)</annotation> کی زیر نسبتی <annotation lang="en">(infra-relational)</annotation> اور بالاے نسبتی <annotation lang="en">(supra-relational)</annotation> کی اصطلاحات کا سہا را لیتے ہیں؛ یہ محض ایک تصور ہے جو ابھی فکر اور عقیدہ نہیں بنا یعنی یہ ابھی محض ایک احساس ہے۔ حقیقت دراصل عقلی ہی ہے اور پھر کچھ اور۔</p>
			<p>تو کیا پھر اقبال کا فلسفہ محض تصوف یا باطنیت ہی کی ایک شاخ سے زیادہ کچھ نہیں؟ ایسا ہر گز نہیں، اگر ایک صوفی سے آپ وہ شخص مراد لیتے ہیںکہ جو عقل اور سائنسی مواد کے استعمال سے دستبردار رہتا ہے توپھر اقبال صوفی نہیں بلکہ وہ مغربی مفکرین ہیگل، بریڈلے، وائیٹ ہیڈ اور بردی آئیوسے بھی کسی طرح کم تر نہیں، کیو نکہ وہ ان مفکرین کی طرح اس کائنات کے کچھ ایسے پہلو دریافت کرتے ہیںجن کا اظہار فقط استعاراتی یا شاعرانہ زبان میں ہی ہو سکتا ہے۔ ان مغربی مفکرین کی طرح اقبال بھی حقیقت کو بعض حوالوں سے تجریدی نو عیت کی حامل پاتے ہیں جس کی نہ تو توضیح کی جاسکتی ہے اور نہ ہی اُس سے گریز ممکن ہے۔ اگر کسی کو مثال چاہیے تو دیکھے کہ اقبال نے یہ دلیل دی کہ ہم نے تو محض تجربے کے اُس محدود مرکز کو دیکھنا ہے جو ’ذات‘ اور ’روح‘ کے نام سے مُعنون ہے۔ طبیبِ نفسی <annotation lang="en">(psychiatrist)</annotation>، ما ہرِ کر داریات <annotation lang="en">(behaviourist)</annotation>، اور اہلِ تصوف سب کے سب ابھی تک اس کی وضاحت کرنے میں ناکام رہے اور وہ تمام اس کا انکار بھی نہ کر سکے۔ اس کے باوجود ہر انسان کی ’ذات‘ اس کے لیے اس کائنات کی سب سے بنیادی حقیقت ہے۔ (۴) اوراسی سے ہی ہر فلسفے کا باقاعدہ آغاز ہو تا ہے۔ چنانچہ فلسفۂ اقبال کو بھی اس ضمن میں استثنا حاصل نہیںہے:</p>
			<blockquote>
				<p>اپنے ارد گرد پھیلی ہو ئی چیزوں کے بارے میں میرا ادراک سطحی اورخا رجی ہے، مگر اپنی ذات کا ادراک داخلی، قریبی <annotation lang="en">(intimate)</annotation> اورگہرا ہے، لہٰذا اس سے یہ نتیجہ نکلتا ہے کہ شعوری تجربہ وجود کا وہ خاص <annotation lang="en">(privileged)</annotation> معاملہ ہے، جس میںہمارا حقیقتِ مطلق سے مکمل رابطہ قائم ہوجاتاہے۔ اورمراعاتی معاملے کاتجزیہ وجودکے حتمی معنی پر بھرپور روشنی ڈالتا ہے۔ (۵)</p>
			</blockquote>
			<p>تو پھر یہ ”ذات“ کیا ہے جس سے ہم ابتدا کرتے ہیں؟ اقبال کے خیال میں یہ (ذات) اپنی نوعیت میں کو ئی مادی شے نہیں ہے جسے علمِ شکلیات <annotation lang="en">(morphology)</annotation> جیسے علوم کی اصطلاحوں میں بیان کیا جا سکے۔ یہ کوئی متکلمانہ جو ہرِ روح بھی نہیں ہے، اوردوسری طرف نہ تو محض نفسانی کیفیات کے تسلسل کے طور پر اس کا ادراک کیا جا سکتا ہے اور نہ ہی یہ شعور کی رَو ہے۔ (۶) حادث اور قدیم (فانی و باقی) دو نوں پہلوؤں سے انصاف کرتے ہوئے ہم یہ کہہ سکتے ہیں کہ یہ کو ئی ایسی چیز ہے جو کسی کردار یا جوہر کو کسی دوسرے کا ثانوی عکس نہیں بناتی۔ (۷) ایک لفظ میں بیان کریں تو یہ ’ایغو/خودی <annotation lang="en">(Ego)</annotation>‘ ہے۔</p>
			<p>اس سے مراد یہ نہیں کہ ایغو/خودی کو اُس کے اپنے تجربات سے ماورا کوئی شے سمجھا جائے: ”داخلی واردات خودی کا عمل ہے“۔ (۸) ایغو/خودی کا اصل جوہر ایک سمت عطا کرنے والا مقصد <annotation lang="en">(directive purpose)</annotation> (۹)، تخلیقی تحریک، اور عمل ہے۔ (۱۰)</p>
			<blockquote>
				<p>چنا نچہ میری حقیقی شخصیت کوئی شے نہیں ہے بلکہ یہ ایک عمل ہے۔ اور میرا تجربہ فقط افعال کا ایک سلسلہ ہے جو باہم ایک دوسرے کا حوالہ رکھتے ہیں اور ایک سمت عطا کرنے والے مقصد کے باعث ایک وحدت کے پا بند ہیں۔ میری کُل حقیقت میرے رہنما رویے میں مضمر ہے۔ آپ مجھے مکاں میں موجود کوئی شے یا اس زمانی ترتیب میں تجربات کا کوئی مجموعہ نہیں سمجھ سکتے۔ آپ کو میری تو جیہ کرنے، مجھے سمجھنے اور میری قدردانی کرنے کے لیے لازماً مجھے میرے کردار، رویوں، مقاصد اور آرزوؤں کی روشنی میں پر کھنا اور جانچنا ہو گا۔ (۱۱)</p>
			</blockquote>
			<p>یہاں ارادہ و عقل اور ذہن و خودی مماثل و یکساں ہیں، کیونکہ خودی ذہن یا فکر کو اس طرح دیکھتی ہے کہ:</p>
			<blockquote>
				<p>وہ ایک ایسی توانائی ہے جو خود ہی مواد ہے اور خود ہی صورت گر ہے۔ اگر یوں سوچا جائے تو فکر یا خیال چیزوں کی فطرت سے الگ کو ئی شے نہیں ہے۔ وہی ان کی اصل بنیاد ہے اور اس سے ان کی ہستی کا جو ہر <annotation lang="en">(essence)</annotation> تشکیل پاتا ہے اور شروع ہی سے ان کی طرزِ زندگی میں سرایت کر جاتا ہے اور ان کو اپنے ہی متعین کیے ہو ئے مقصد کی طرف آگے بڑھنے کی تحریک دیتا ہے۔ (۱۲)</p>
			</blockquote>
			<p>جسے ہم فطرت کہتے ہیں وہ محض واقعہ و عمل کی صورت میں ’ایغو/خودی‘ ہے۔ اور جب ہم جسم و روح کے روایتی مسا ئل کی روشنی میں ذات (خودی، ذہن) کے تصور <annotation lang="en">(conception of self)</annotation> کو دیکھتے ہیں تو اس کی مزید وضاحت ہو جاتی ہے۔ اسپائی نوزا <annotation lang="en">(Spinoza)</annotation> اور ڈیکارٹ <annotation lang="en">(Descartes)</annotation> دو نوں جس کا تسلی بخش حل پیش نہ کر سکے، اقبال ان کا حل تلاش کرلیتے ہیں:</p>
			<blockquote>
				<p>متوا زیت <annotation lang="en">(parallelism)</annotation> اور باہمی عمل دو نوں ہی غیر تسلی بخش نقطہ ہاے نظر ہیں … ہم یہ دیکھ چکے ہیں کہ جسم کو ئی ایسی شے نہیں ہے جو مطلق خلا میں واقع ہو بلکہ یہ تو واقعات اوراعمال کا ایک نظام ہے۔ نظا مِ واردات یا تجربات جسے ہم روح یا خودی کہتے ہیں وہ بھی افعال ہی کا نظام ہے، مگر اس سے جسم اور روح کا امتیاز ختم نہیں ہو جاتا بلکہ اس کے باعث وہ ایک دوسرے کے قریب تر آجا تے ہیں۔ جسم روح کا مجموعۂ عمل یا عادت ہے اور اس لیے یہ اُس سے ناقابل تفکیک ہے۔ یہ شعور کا ایک مستقل عنصر ہے جو اس مستقل عنصر کے پیشِ نظر خا رج سے مستقل شے نظر آتا ہے۔ تو پھر مادہ کیا ہے؟ نچلی سطح کی ایغوز <annotation lang="en">(ego)</annotation>s) کی بستی، اور جب ان ایغوز کا ملاپ <annotation lang="en">(association)</annotation> اورباہمی عمل <annotation lang="en">(interaction)</annotation> اشتراک کی ایک منزل کو پہنچ جاتا ہے تو ان میںسے میں اعلیٰ تر ایغو ابھرتی ہے۔ (۱۳)</p>
			</blockquote>
			<p>اقبال کی کا ئنات میں ”کو ئی سطح ایسی نہیں ہے جسے خا لصاً طبیعی سطح ان معنوں میں کہا جا سکے کہ وہ مادیت کی حامل ہے اور سرشت کے لحاظ سے اس قابل نہیں کہ وہ تخلیقی تالیف <annotation lang="en">(creative synthesis)</annotation> کرے جسے زندگی اورذہن سے موسوم کیا جا سکے۔ (۱۴) وائٹ ہیڈ کی طرح اقبال کے ہاں بھی فلسفۂ فطرت ”فلسفۂنامیہ“ <annotation lang="en">(philosophy of organism)</annotation> کی صورت اختیار کرتے ہوئے ارتقا ئے ہمہ نفسی <annotation lang="en">(panpsychic evolution)</annotation> بن جاتا ہے جس کی رُو سے فطرت کو ”زندہ، ہر دم نموپذیر ’عضویت‘ قرار دیا جا سکتا ہے، اور جس کی نشوو نماکی حتمی خارجی حدود طے نہیں ہیں“۔ (۱۵) وائٹ ہیڈ کے ساتھ ساتھ اقبال کے ہاں بھی فطرت کی تفہیم محض ایک اندھی، بے مقصد قوتِ حیات کے طور پر نہیں ہے۔ عملِ خودی/ایغو کی طرح یہ ایک نامیاتی وحدت کے طور پر پہلو در پہلو مقصدیت پر مبنی ہے لیکن کسی پہلے طے شدہ منصوبے کے معنوں میں نہیں۔</p>
			<p>اگر مقصد سے مُراد پہلے سے طے شدہ کوئی دور دراز اُلوہی منزل ہے جس کی سمت ہر مخلوق گامزن ہے تو ان معنوں میںعملِ دنیا <annotation lang="en">(world process)</annotation> یا زماںمیں کائنات کی حرکت بہرطور مقصد سے خالی ہے۔ اس مفہوم میں عملِ دنیا کو مقصد سے آشنا کرنا در اصل اسے اپنی اصل سے بیگانہ کرنا اور اپنی تخلیقی صفت سے محروم کرنا ہے … یہ محض ان معنوں میں مقصدی ہے کہ اس میں انتخاب کر نے کی صفت موجزن ہے اور یہ اپنے آپ کوکسی موجودہ خواہش کو پورا کرنے پر آمادہ کر تا ہے اور اس عمل میں وہ بڑی مستعدی سے ما ضی کی حفا ظت بھی کر تا ہے اور اسے تقویت بھی دیتا ہے۔ میرے خیال میںکو ئی شے قرآن سے اس قدر اجنبی نہیں ہے، جیسا کہ یہ نظریہ کہ کائنات پہلے سے سوچے سمجھے منصو بے کا عملی مظہر اور اُس پر عملدرآمد ہے۔ جیسا کہ میں پہلے بھی بیان کر چکا ہوں کہ قرآن کے مطابق یہ (دنیاے فطرت) اپنی نوعیت میںنموپذیری کی خود ذمہ دارہے۔ یہ ایک پھلتی پھو لتی کا ئنات ہے اور کو ئی ایسی شے نہیں ہے جو کئی زمانے پہلے مکمل ہو کر اپنے خا لق کے ہا تھ سے نکل چکی ہو اور اب خلاے بسیط میں یوں پڑی ہو جیسے کہ مردہ مادے کا ڈھیراورجس پر وقت کا کچھ اثر نہیں اورجو آخر کار ہے بھی کچھ نہیں۔ (۱۶)</p>
			<p>لہٰذا کیا ہم بغیر خدا کے کائنات کا تصور کر سکتے ہیں؟ ہر گز نہیں۔ ”زندگی کی حرکت ایک نامیاتی نمو <annotation lang="en">(organic growth)</annotation> ہے، جس میں اس کی مختلف مرحلوں کی ترقی پذیر تالیف <annotation lang="en">(synthesis)</annotation> شامل ہو تی ہے۔ اس تالیف کے بغیر نامیاتی نمو باقی نہیں رہ سکتی۔ اس کا تعین مقاصد سے ہوتا ہے اور مقا صد کے مو جود ہو نے کا مطلب یہ ہے کہ اس میں ذہا نت کی کارفرمائی ہے۔“ (۱۷) کونیاتی وحدت <annotation lang="en">(cosmic unity)</annotation> کی سطح پر اس ذہانت کو لازماً ذاتِ مطلق <annotation lang="en">(Ultimate self)</annotation> اور خودیِ حق <annotation lang="en">(Divine Ego)</annotation> متصور کیا جا نا چا ہیے۔ (۱۸) وہ محیطِ فطرت ہے (۱۹)، مظاہرِ ناگہاں کا سرچشمہ بھی، اور قرآن کے الفاظ میں وہ ”اوّل و آخر اور ظا ہر و باطن“ ہے۔ ”جسے فطرت کہتے ہیں وہ دراصل حیاتِ خدا وندی کا ایک لمحۂ گذراںہے“۔ (۲۰) فطرت یا قدرت کا جاننا دراصل اس کے رویے کا علم ہے۔ (۲۱) ”فطرت کا ذاتِ خدا وندی سے وہی تعلق ہے جیسے کہ کردار کا انسانی ذات سے ہے۔ قرآن کے دلآو یز اسلوب میں یہ (قدرت/فطرت) سنتِ <annotation lang="en">(habit)</annotation> (خدا وندی ہے۔“ (۲۲)</p>
			<p>حقیقت بنیادی طور پر روح ہے مگر بلاشبہ روح کے درجات ہیں … میں نے ’حقیقت مطلق‘ کا تصور ایغو کے طور پر کیا ہے اور یہاں میں یہ اضافہ ضرور کرنا چاہوں گاکہ ذاتِ مطلق یامطلق ایغو <annotation lang="en">(Ultimate Ego)</annotation> سے ایغو ہی ظہور پذیر ہو تے ہیں۔ مطلق ایغو کی تخلیقی توانائی جس میں افعال اور خیالات مما ثل ہیں، باہم متحد ایغوز <annotation lang="en">(egos)</annotation> کی طرح کام کرتی ہے۔ مادے کے ذرے ایٹم کی حرکت سے لے کر ذاتِ انسانی میں سوچ و فکر کی آزادانہ حرکت تک یہ دنیا اپنی تمام تر تفصیلات میں درحقیقت ”میں انائے اعلیٰ <annotation lang="en">(Great I am)</annotation>“ کا ظہورِ ذات ہے۔ اُلوہی توانائی <annotation lang="en">(Divine energy)</annotation> کا ہر ذرہ <annotation lang="en">(atom)</annotation> خواہ وہ اپنے وجود کے اعتبار سے کتنا ہی کم تر کیوں نہ ہو درحقیقت ایک ایغو ہے۔ مگر ایغو کے اظہارِ ذات میں درجات و مراتب مو جود ہیں۔ نظامِ ہستی کے سا رے سر گم میںبتدریج بلند ہو نے والا سُر ایغو ہی کا ہے، وہ بلند ہو تا رہتا ہے حتیٰ کہ انسان میں پہنچ کر اپنی تکمیل کو پا لیتا ہے۔ (۲۳)</p>
			<p>بلا شبہ یہاں کونیاتی مسئلہ <annotation lang="en">(cosmological problem)</annotation> محدودایغو <annotation lang="en">(finite ego)</annotation> کا مطلق ایغو <annotation lang="en">(Ultimate Ego)</annotation> سے اور نفس <annotation lang="en">(psyche)</annotation> کا نفسِ آفاقی <annotation lang="en">(Omni psyche)</annotation> سے تعلق کا ہے۔ اقبال کے الفاظ میں، ”وہ حقیقی سوال جس کا جواب دینا ہما رے لیے بے حد ضروری ہے، یہ ہے کہ کیا خدا کے لیے کائنات کی حیثیت وجودِ مقا بل <annotation lang="en">(other)</annotation> کی ہے اور کیا ان کے درمیان خلاے بسیط بُعد کے طور پر حا ئل ہیــ؟ (۲۴) اس کا جواب اقبال قطعی طور پر ”نہیں“ میںدیتے ہیں۔ ”کائنات کو ئی ایسی خود منحصر حقیقت نہیں سمجھی جا سکتی جو اس کے مدِ مقابل <annotation lang="en">(in opposition)</annotation> کھڑی ہو۔“ (۲۵) ”کائنات کو ئی غیر نہیں جو خود منحصر <annotation lang="en">(independent)</annotation> ہے اور خدا کے مخالف وجود رکھتی ہے۔ ایسا اس وقت ہو تا ہے جب ہم تخلیق کے عمل کو حیاتِ خداوندی کا ایک مخصوص واقعہ سمجھتے ہیں تو کائنات ایک خود منحصر غیر کے طور پر اُبھر کر سامنے آجا تی ہے۔ کُلی طور پر محیط ایغو کے نقطۂ نظر سے کوئی غیر مو جود نہیں ہے۔ ذاتِ خدا وندی کے لیے فکر یا عمل یا عملِ آگہی، افعالِ تخلیق ہیں اور باہم مما ثل ہیں۔“ (۲۶) اپنے نظریے کی سائنسی توجیہ پیش کرتے ہو ئے اقبال خود نظریۂ اضافت کے ساتھ ضمنی طور اتفاق کرتے نظر آتے ہیں۔ اپنے مضمون ”ذات/خودی نظریہ اضا فت کی روشنی میں“ وہ یہ لکھتے ہیں کہ:</p>
			<blockquote>
				<p>ہم ہمیشہ سے موجود خارجیت کو اُس شے کی مکمل خود انحصاری اور کُلیت سے تعبیرکرکے نہیں سمجھ سکتے جو ذات سے باہر ظہور پذیر ہوتی ہے۔ اس طرح کی تشریح و تعبیر اُس اصول کے برخلاف ہو گی جو نظریۂ اضافت کو عیاں کرتا ہے۔ تو پھر نظریۂ اضافت کی روشنی میں وہ مفعول <annotation lang="en">(object)</annotation> جو اپنے فاعل <annotation lang="en">(subject)</annotation> کے بالمقابل ہے وہ ’اضافی <annotation lang="en">(relative)</annotation>‘ ہے، یہاں کوئی نہ کوئی ذات یا وجود لازماً ہونا چاہیے جس کے سامنے وہ بحیثیتِ ’بالمقابل دیگر <annotation lang="en">(confronting other)</annotation>‘ کے طور پر اپنی ہستی کو منہا کردے۔ اور یہ ’ذات‘ لازماً غیر مکانی اور غیر فانی ہو، اوریہ ذات دراصل ذاتِ مطلق <annotation lang="en">(Absolute)</annotation> ہے جس کے بالمقابل ہر خارجی وجود کو ہر صورت اپنی خارجی حیثیت ختم کرنی پڑتی ہے۔ ذاتِ مطلق کے لیے یہ کائنات کوئی ایسی حقیقت نہیں جو ایک ’دیگر‘ کے طور پر اُس کے بالمقابل ہے۔ یہ تو محض ذاتِ مطلق کے شعور کا ایک مرحلۂ جاریہ ہے یعنی اُس کی حیاتِ لامتناہی کا ایک گذرتا ہوا لمحہ۔ آئن سٹائن یہ کہنے میں حق بجانب ہے کہ کائنات متناہی <annotation lang="en">(finite)</annotation> لیکن لا محدود <annotation lang="en">(boundless))</annotation> ہے۔ یہ متناہی اس لیے ہے کیونکہ یہ خدا کے شعور کی جامع لامتناہیت کے ایک جاری و ساری مرحلے میں ہے۔ اور غیر محدود ان معنوں میں ہے کہ خدا کی تخلیقی قوت جامع طور پر لامتناہی ہے۔ اسی حقیقت کو بیان کرنے کا قرآنی انداز یہ ہے کہ یہ کائنات نشوونما اور ترقی کی مستوجب ہے۔ (۲۷)</p>
			</blockquote>
			<p>اس سے مراد یہ ہے کہ خدا خود تخلیق کا ذمہ دار ہے۔ ”مستقبل یقینا خدا کی تخلیقی زندگی کے نامیاتی کُل <annotation lang="en">(organic whole)</annotation> میں پہلے سے مو جود ہو تا ہے مگر یہ ایک کھلے امکان کے طورپر موجود ہوتا ہے نہ کہ واقعات کے تواتر کی صورت میں کہ جن کی حدود پہلے سے طے شدہ اور متعین ہیں۔“ (۲۸)</p>
			<p>تو کیا پھر خدا غیر کامل ہے؟ اگر ”کمال“ سے مرادمحض خا رجی نمو ہے تو جواب ہو تا ”ہاں“۔ لیکن ”کمال“ کا یہ تصور درست نہیں“۔ اقبال یہ دلیل دیتے ہیں کہ ایک نا مکمل حالت سے قدرے مکمل حالت کی طرف حرکت کے معنوں میں تغیر ہی محض زند گی کی ممکنہ صورت نہیں۔ (۲۹) ذاتِ خالق اپنی ہستی کے کسی بھی لمحے کا ئنات کی کُلی تکمیل پر اپنا تصرف رکھتی ہے اسی لیے اسے صحیح طور پر ”کامل“ سے موسوم کیا جاتا ہے۔ اگر تخلیقی عمل مسلسل ہے مستقبل کھُلا اور کا ئنات نمو پذیر ہے تو پھر یہ (ذاتِ خالق) کامل ہے۔ اور ان تمام وجود ہائے دیگر <annotation lang="en">(others)</annotation>، جنھیں وہ اپنی ذات کے اندر سموئے ہوئے ہے، ہستیِ کُل اور اس کی قدر سمیت، اُن سب سے بالاتر ہے بلکہ وہ اپنے آپ سے آگے جاسکتی ہے اور بہرصورت جانا چاہیے۔ (۳۰)</p>
			<p>تو کیا پھر خدا لامتناہی <annotation lang="en">(infinite)</annotation> ہے؟ اگر لامتناہیت <annotation lang="en">(infinity)</annotation> سے آپ کی مراد خلا کی لا محدود وسعت اور وقت کے تسلسل کا ناقابلِ پیما ئش پھیلاؤ ہے تو اقبال کا جواب ہے ”نہیں“۔ ”خدا کو ان معنوں میں لا متناہی نہیں سمجھا جا سکتاجن معنوں میں ہم مکان (space) کو لا متنا ہی قرار دیتے ہیں۔ روحانی مراتب کے معاملے میں وسعت کا ہونا کسی شمار میں نہیں آتا… زمان و مکاں <annotation lang="en">(time and space)</annotation> ذاتِ واجب / ایغو کے امکانات ہیں اور ہما رے ریاضیاتی زمان و مکاں <annotation lang="en">(mathematical time and space)</annotation> میں ان کا ادراک محض جزوی طور پر ہی ہو تا ہے۔ اس (خدا) سے ما ورا اور اس کی تخلیقی فعالیت <annotation lang="en">(creative activity)</annotation> سے ما سوا نہ زماں ہے نہ مکاں جو اُسے دوسرے ایغو زکے حوالے سے الگ تھلگ کر دے۔ چنانچہ ذاتِ مطلق/مطلق ایغو <annotation lang="en">(Ultimate Ego)</annotation> نہ تو مکا نی معنوں میں لا متنا ہی ہے اور نہ ہی انسانی ایغو کے معنی میںوہ مکان میں اسیر ہے اور نہ ہی انسانی جسم کی طرح دوسرے ایغو سے الگ اور جدا ہے۔ ذاتِ مطلق کی لامتناہیت اس کی باطنی تخلیقی فعالیت کے لامتناہی امکانات پر مشتمل ہے، اور جیسا کہ ہم جا نتے ہیںکہ یہ کائنات اس کا محض ایک جزوی اظہار ہے۔ ایک جملے میں بیان کریں تو یہ کہ خدا کی لامتناہیت عمیق ہے وسیع نہیں۔ وہ ایک لامتناہی سلسلے کا باعث تو ہے مگر خود وہ یہ سلسلہ نہیں ہے۔“ (۳۱)</p>
			<p>یہ اس طرح کا تسلسل نہیں ہے کیو نکہ بر گساں کی طرح اقبال کے نزدیک بھی وقت کا بہاؤ متواتر یا سلسلہ وار نہیں بلکہ یہ دورانِ خالص <annotation lang="en">(pure duration)</annotation> ہے۔ (۳۲) ”یہ ایک نامیاتی کُل <annotation lang="en">(organic whole)</annotation> ہے جس میں ما ضی پیچھے نہیں رہ جاتا بلکہ اس کے ساتھ حرکت کر تا ہے اور حال کے ساتھ عمل پیرا رہتاہے اور مستقبل ا سے ودیعت کر دیا گیا ہے“۔ (۳۳) تو کیا پھر خدا وقت/زماں میں ہے؟ نہیں، بلکہ یہ زماں تو مکاں، تغیر اور خود فطرت کی طرح ذاتِ خداوندی کا ایک عمل ہے۔ چنانچہ، جیساکہ ہم دیکھ چکے ہیں، خدا بحیثیتِ ذاتِ مطلق <annotation lang="en">(Ego Absolute)</annotation> ہی حقیقتِ کُل ہے۔</p>
			<blockquote>
				<p>اس (خدا) کی صورتِ حال ایسی نہیں کہ اسے ایک بیگانہ و اجنبی کا ئنات کا منظر خارج سے دیکھنا پڑے، نتیجتاً اس کی زندگی کے مدا رج باطنی طور پر متعین ہو تے ہیں۔ لہٰذا حرکت کے معنوں میں تغیر کے تصور، کہ نا مکمل سے نسبتاًمکمل کی طرف سفر یا اس کے برعکس، کاظا ہر ہے کہ ذاتِ خدا وندی پر اطلاق نہیں کیا جا سکتا۔ ہمارے شعوری تجربے کی گہری بصیرت یہ ظا ہر کرتی ہے کہ سلسلہ وار دوران <annotation lang="en">(serial time)</annotation> کے مظہر کے پردے میں خا لص دوران مو جودہے۔ ذاتِ مطلق کا وجود خالص دوران میں ہے جہاں تغیر بدلتے ہو ئے رویوں کا توا تر نہیں رہتا اور اپنے اصل کردار کو مسلسل تخلیق کے طور پر منکشف کر تا رہتاہے۔</p>
				<p>ذاتِ خالق کے لیے تغیر کا مطلب نامکمل ہونا نہیں ہے۔ ذاتِ خالق کا ’کمال <annotation lang="en">(perfection)</annotation>‘ میکانکی طور پر تصور کی گئی عدم حرکت پر مشتمل نہیں ہے بلکہ یہ اس کی وسیع تر تخلیقی فعالیت اور اس کی تخلیقی بصیرت <annotation lang="en">(creative vision)</annotation> کے لامتناہی دائرۂ کار پر مشتمل ہے۔ حیاتِ خداوندی دراصل ذاتِ خداوندی کا ظہور ہے نہ کہ کسی مثالیت/ عینیت <annotation lang="en">(idealism)</annotation> تک رسا ئی کی جد و جہد۔ انسان جب یہ کہتا ہے کہ ”ابھی نہیں“ تو اس کا مطلب جدو جہد ہو تا ہے جس میں نا کامی بھی ہو سکتی ہے مگر ذاتِ خدا وندی کا ”ابھی نہیں“ لامتناہی تخلیقی امکان کی کبھی ناکام نہ ہو نے والی اُس ہستی کی صورت گری ہے جو اس تمام عمل میں اپنی کُلیت و جامعیت کو ہمہ وقت قا ئم رکھتی ہے۔ (۳۴)</p>
			</blockquote>
			<p>خالص عقل کے نقطۂ نگاہ سے یوں لگتا ہے کہ شاید ہمیں یہاں و حدت الوجود کی ایک اور نوع یا قسم کا سامنا ہے۔ در حقیقت اقبال خود یہ تسلیم کر تے ہیں کہ تصورِ وحدت الوجود زندگی کے خالص عقلی و فکری نظریے کا ایک نا گزیر نتیجہ ہے۔ (۳۵) پھر بھی اگر اقبال کا خدا قرآن کے ’اللہ‘ سے مکمل طور پر مماثل ہے، اور جیسا کہ اقبال اسے (خدا) پیش کرنا چا ہتے ہیں، توپھر وہ تصورِ خدا جسے اُوپر بیان کیا گیا وہ ممکنہ طور پر وحدت الوجودی نہیں ہو سکتا۔ تو اس ”نا گزیرنتیجے“ سے کیسے بچا جائے؟ اس سوال کا فوری جواب اسی طرح کے ایک اورسوال کا جواب ہے کہ ’ہم خدا کو کیسے جا نتے ہیں؟‘ (۳۶) اقبال کے خیال میں اس سوال کا واحد ممکن جواب یہ ہے کہ ہم خدا کو اپنے وجدان سے جانتے ہیں۔ (۳۷)، وجدان جس کو علم کے کسی شعبے کے ذریعے نہیںسمجھا جا سکتا، جو بہ اعتبارِ کیفیت عقل یا شعور سے ممیز ہے مگر جو ہر سطح پر معرفت و ادراک کی واضح صفت کی حیثیت رکھتا ہے۔ پس جب کہ وجدان ایک احساس ہے تواس کا مطلب یہ نہیں ہے کہ یہ خالصاً مو ضو عی <annotation lang="en">(subjective)</annotation> ہے، جیسا کہ بریڈلے <annotation lang="en">(Bradley)</annotation> اور وائیٹ ہیڈ <annotation lang="en">(Whitehead)</annotation> نے وا ضح کیا ہے کہ احساس اپنے آپ کو معرفت کے مواد کے طور پر ظاہر کرتا ہے۔ اقبال کے خیال میں یہ دیکھنے کے لیے کہ ایسا صحیح ہے تو ہمیںصرف اپنی ذات کے بارے میں اپنے علم کی نو عیت پرغور کرنا ہے۔ اور جیسا کہ یہ ایک محدود یا متناہی <annotation lang="en">(finite)</annotation> ذات کی سطح پر ہے اسی طرح ہر سطح پر ہے۔ عالمِ وجدان میںانسان اپنی ایغو کو مرکزیت بناتے (۳۸) ہوئے زندگی کی دریافت سے آگے بڑھ کر اُس کی آگہی کی طرف جاتا ہے یہا ںتک کہ آخرکار اسے ایک آفاقی، وحدت گیر اور غایتِ اُولیٰ کی قوت کے طور پر خدا کا وجدان ہو جاتا ہے۔ ابنِ عربی کی طرح اقبال کے نزدیک بھی یہ کائنات ایک تصور <annotation lang="en">(concept)</annotation> اور خدا محسوس <annotation lang="en">(percept)</annotation> ہے۔“ (۳۹) علاوہ ازیں برگساں، بریڈلے اور وائیٹ ہیڈ کی طرح اقبال کے نزدیک بھی ہم ذاتِ مطلق کا ادراک رکھتے ہیں کیونکہ وہ محسوس کی جاتی ہے، اس پر ایمان و یقین ہے کیونکہ اُس کا وجدان ہے۔ صحیح معنوں میں، وہ واردات یا تجربہ جو اس عرفان و معرفت کی طرف رہنمائی کرتا ہے وہ تصوراتی طور پر کوئی سیدھی سادی فکری سچائی نہیںبلکہ یہ ایک حیات آفریں حقیقت ہے: ایک ایسا رویہ جو باطنی حیاتیاتی تبدیلی /قلبِ ماہیت <annotation lang="en">(biological trans-formation)</annotation> پرمنتج ہوتا ہے اور جسے منطقی تصورات کے احاطے یا گرفت میں نہیں لا یا جاسکتا۔ (۴۰)</p>
			<p>وائیٹ ہیڈ اسے ’عملِ تقلیب <annotation lang="en">(transmutaion)</annotation>‘ قرار دیتا ہے۔ بریڈلے کے نزدیک یہ وہ شے ہے جسے ہم قلبِ ماہیت (تقلیب) کے عمل میںان معنوںمیں جانتے ہیںجو تجربے/واردات کی نسبتی <annotation lang="en">(relational)</annotation> سطح سے بالاے نسبتی <annotation lang="en">(supera-relational)</annotation> سطح تک سرگرمِ عمل رہتا ہے۔ تاہم اس عمل کو جو بھی نام دیا جائے یہ تجربہ و واردات کی وہ خاصیت ہے جو کسی فرد یا ذات کو اپنی تکمیل کے لیے تعقل اور اس کے ناگزیر وحدت الوجودی تصور سے ماورا لے جا تی ہے، اُس رویے کے ماتحت جسے اقبال کے نزدیک مذہب کہتے ہیں۔ (۴۱) اقبال کے خیال میںمذہبی تجربے کی اس سطح کے معنی اور اہمیت کو سمجھنے کے لیے ہمیںہر صورت دینیاتی بیانیے <annotation lang="en">(theological description)</annotation> کی حیثیت سے وحدت الوجود کی کجی کو دیکھنا ہے۔</p>
			<p>جیسا کہ ہم نے دیکھا کہ اقبال کے نزدیک محدود یا متناہی ایغو کا لامحدود یا لامتناہی ایغو کے ساتھ تعلق ایسا ہے جس میں حقیقی لامتناہی ایغو متناہی ایغو کو منہا نہیں کردیتی بلکہ ”وہ متناہی ایغو کی متناہیت کو متاثر کیے بغیراُس سے بغلگیر ہوتی ہے۔ اور اس عمل میں وہ اُس کی ہستی کی توضیح اور توجیہ بھی کرتی ہے۔ (۴۲) مادے کے ذرے ایٹم کی حرکت سے لے کر ذاتِ انسانی میں سوچ وفکر کی آزادانہ حرکت تک یہ دنیا اپنی تمام تر تفصیnلات میں درحقیقت ”میں انائے اعلیٰ <annotation lang="en">(Great I am)</annotation>“ کا ظہورِ ذات ہے۔ (۴۳) دونوں صورتوں میں یہ واضح ہے کہ اقبال کی مراد یہ نہیں کہ لامتناہی محض متناہی ایغوز کی ایک مجرد و مبہم سی کلیت<annotation lang="en">( (abstract totality)</annotation> ہے۔ دونوںصورتوںمیں ایک وحدت کے کسی نظریے میںاُس کا اپنے اجزا سے ما ورا ہونا واضح طور پر بیان کردیا گیا ہے۔ مختصراً یہ کہ اقبال کا تصور ’وحدت الوجود یا ہمہ اوست‘ نہیںبلکہ ’وحدت الشہود یا ہمہ از اوست‘ ہے۔ مؤخر الذکر کے ذریعے سے سمجھتے ہیں، ’یہ عقیدہ کہ کائنات نہ خدا سے مماثل ہے (ہمہ اوست / وحدت الوجود) اور نہ ہی اُس سے جدا ہے (خداے فطرت) بلکہ خدا میں ہے جو اپنی اُلوہیت میں اس سے ماورا ہوجاتا ہے۔ (۴۴)</p>
			<p>اس کی تصدیق کے لیے ہمیں اقبال کے تصورِ فرد یا انفرادیت کے ذریعے سے فکرِ اقبال کے قلب کے اندر جھانکنا ہے۔ اقبال اپنے فلسفے میں کسی مقام پر بھی ذاتِ مطلق کو سپاٹ اور بے رنگ کُلیت<annotation lang="en">(featureless totality)</annotation> کے طور پر بیان نہیں کرتے۔ (۴۵) اقبال کا خدا ازل سے ذاتِ مطلق، ذاتِ خالق، اور محیطِ کُل کی حیثیت سے موجودہے۔ جہاں تک ذاتِ متناہی کی صفت کا تعلق ہے تو اس کا بیان ہر جگہ ـذاتوں (selves) اور ایغوز کے طور پر ہے، اور اس کا حوالہ ہمیشہ جمع کے صیغے میں ہے۔ حتیٰ کہ قلب ماہیت (<annotation lang="en">transformation/transmutation</annotation> کے اس نظریے میں بھی اقبال اس عقیدے پر زور دیتے ہیں کہ ’فرد‘ نہ تو زماں میں اور نہ ہی دوام <annotation lang="en">(eternity)</annotation> کے معنوں میں خدا میں گُم ہے۔ ایغو کی تلاش و جستجو کا مقصد انفرادی حدود سے آزادی نہیں، بلکہ اس کے بر عکس یہ ایک معین و واضح تصریح <annotation lang="en">(definition)</annotation> ہے۔ (۴۶)</p>
			<p>چونکہ انفرادیت <annotation lang="en">(individuality)</annotation> جمع <annotation lang="en">(plural)</annotation> ہے اسی لیے یہ عقیدہ وحدت الوجودی نہیں ہو سکتاکیونکہ ذاتِ خداوندی کے باہر کوئی فرد قائم نہیں ہے، کچھ بھی موجود نہیں، اورخداے فطرت <annotation lang="en">(deism)</annotation> کا تصور بے معنی ہے۔ یہ اس حد تک موحدانہ <annotation lang="en">(theistic)</annotation> ہے کہ انفرادیت سے شخصیت کا پہلو نکلتا ہے۔ پس اقبال کایہ تصور وحدت الشہود/ ہمہ از اوست ہے کیونکہ اس کے مطابق خدا ایک ذاتِ واحد کی حیثیت سے اُن ایغوز اور ماتحت ایغوز کے کُل مجموعے سے بہت آگے ہے جن سے کائنات بنی ہے، خصوصاًجب وہ اُس کائنات سے ماسوا بھی ہے جو اُس (خدا) کا طبعی وجود ہے۔ جن حضرات نے اس تعبیر و تشریح کو اب تک پڑھا ہے اُن کے لیے، یہ تصور وضع کرنے کی کوشش، کہ فکرِ اقبال بنیادی طور پر ’وحدت الشہود‘ ہے، ہو سکتا ہے کہ تحصیلِ حاصل ہو۔ اس کے باوجود اس قسم کی مشقت محض اس بنا پر ضروری ہے کہ اقبال کا کہیں کوئی ایک شارح بھی ایسا نہ رہے جو اس کی فکر کے وحدت الشہودی / ہمہ از اوستی ہونے کی تردید کرسکے کیونکہ: ذاتِ مطلق یا مطلق ایغو متناہی ایغوز کو یا تو اپنے تخیل کی گرفت میں رکھتی ہے یا پھر اپنے وجود کے اندر۔ اس فکر کا پہلا متبادل بہر حال تصورِ ’ہمہ از اوست‘ ہے۔ اقبال اسے (وحدت الوجود) تسلیم نہیںکرتے کیونکہ اس کی توجیہ ہمیں اپنی ذات کے تجربے کے حقائق سے نہیں ہوتی۔ انسانی ایغو کو اگر محض خدا کے تخیل کی پیداوار سمجھا جائے تو یہ بے رنگ و نور اور فقط تخیلاتی قسم کی شے ہوگی۔ (۴۷) میرے خیال میں اگرتصورِ ہمہ از اوست کا مطلب حقیقتاً یہی ہے تو پھرہمیں لازماً اس دلیل کی معقولیت اور صحت کو تسلیم کرنا پڑے گا۔ مصنف (اقبال) سے تمام تر احترام کے ساتھ، یوں لگتا ہے کہ انھوں نے اس اصطلاح ہمہ از اوست <annotation lang="en">(Panentheism)</annotation> کے مفہوم کو یہاں بالکل غلط سمجھا ہے۔ تا ہم اس کی تعریف توضیح مختلف انداز سے کی گئی ہے: ہمہ از اوست سے کہیں بھی یہ مفہوم مراد نہیں کہ ذاتِ متناہی خدا کے تخیل کے احاطے میں ہے۔ کم ازکم اعلیٰ فلسفیانہ سطح کے کسی ہمہ از اوستی مفکر نے کبھی یہ بات نہیںکی۔ اس میں شک نہیں کہ یہ ماننا کہ تخلیق سے قبل خدا اُس ذاتِ متناہی کو اپنے تخیل میں رکھتا ہے اور بعد از تخلیق اپنے وجود میں۔ دراصل کسی بھی مؤحد کا راسخ تصور ہے جو تخلیق کے ضمن میں اس عقیدے پر ایمان رکھتا ہے کہ یہ کائنات عدم سے وجودمیں آئی ہے۔ لیکن اقبال اس تصور کو تسلیم کرتے دکھائی نہیں دیتے۔ (۴۸) اورہمہ از اوست کی اس تعبیر، کہ ذاتِ متناہی ذاتِ واجب یعنی خدا کے وجود میں ہے، سے یہ ظاہر ہوتا ہے کہ یہ تعبیر دراصل اُسی تصور کی تعریف کا متبادل طریقہ ہے جسے ہم پہلے ہی اختیار کر چکے ہیں۔ (۴۹) اگر یہ ایسا ہی ہے تو پھر انور <annotation lang="en">(Enver)</annotation> نے کائنات اور خدا کے تعلق سے متعلق اقبال کی فکر کا جو خلاصہ کیا ہے وہ بلا کم و کاست وہی ہے جو ہم نے اب تک پیش کرنے کی سعی کی ہے۔ یعنی یہ کہ ہمیں لازماً اس پر قائم رہنا چاہیے کہ مطلق ایغو (ذاتِ واجب) متناہی ایغوز کو اپنے وجود میں قائم رکھتی ہے اُن کے وجود کو منہا اور ختم کیے بغیر۔ حقیقتِ مطلق <annotation lang="en">(Ultimate Reality)</annotation> کو بہر صورت ’ذات <annotation lang="en">(self)</annotation>‘ کی نوعیت اور فطرت کے طور پر سمجھنے کی کوشش کرنی چاہیے۔ مگر اس سے بھی آگے یہ کہ ذات یا فرد کائنات سے الگ کہیں نہیں پڑا ہوا، اور نہ ہی اُس (ذاتِ واجب) کے اور ہمارے درمیان کو ئی وسیع خلا حائل ہے جو ہمیں اُس سے جُدا کرتا ہے۔ تاہم ذاتِ مطلق اُن معنوں میں وراء الوریٰ <annotation lang="en">(transcendent)</annotation> نہیں جن معنوں میں مجسم یا شخصی خداے واحد پر ایمان رکھنے والا انسان سمجھتا ہے۔ وہ محیطِ کُل ہے کیونکہ کُل کائنات اُس کے دائرۂ کار اور احاطے میں ہے مگر وہ روایتی قسم کے تصورِ وحدت الوجود کے معنوں میں محیطِ کُل نہیں ہے کیونکہ وہ ایک شخصی حقیقت ہے نہ کہ غیر شخصی۔ مختصراً یہ کہ وہ محیطِ کُل <annotation lang="en">(immanent)</annotation> بھی ہے اور وراء الوریٰ <annotation lang="en">(transcendent)</annotation> بھی، لیکن اس کے باوجود وہ نہ تو صرف محیطِ کُل ہے اور نہ ہی محض وراء الوریٰ بلکہ محیطِ کُل اور وراء الوریٰ کے یہ دونوں تصورات حقیقتِ مطلق پر صادق آتے ہیں۔ اقبال ذاتِ مطلق کے وراء الوریٰ ہونے کے تصور پر زیادہ زور دیتے ہیں نہ کہ اس (ذاتِ مطلق) کے محیطِ کُل ہونے کو۔ (۵۰)</p>
			<heading>۳</heading>
			<p>جیسا کہ جیمس وارڈ نے بھی کہا کہ کائنات کی ذاتِ مطلق <annotation lang="en">(absolute of cosmology)</annotation> اور وحدانی مذاہب کے شخصی خدا <annotation lang="en">(person of monotheism)</annotation> کے دو مختلف تصورات کو ایک ہی نظریے میںگڈ مڈ کردینابیسویں صدی کے فلسفیوں کا ایک مسئلہ ہے۔ کچھ فلسفیوں، جیسے ہیگل اور بریڈلے، نے ذاتِ مطلق کے تصور پر اس قدر زور دیا کہ اس سے شخصی خدا کا تصور تقریباً معدوم ہوگیا ہے۔ دوسری طرف جیسا کہ متکلمین <annotation lang="en">(scholastic philosophers)</annotation> اور عیسائی وجودی فلسفی، شخصی خدا کے تصور کو اُس منہاج پر لے گئے کہ جس سے آگے فلسفی اس بات پر قائم ہیں کہ یہاں صرف اور صرف مربوط عقلی طریقۂ کار ہی کی بنیاد پر اتفاق کیا جا سکتا ہے۔ بردی آئیو، وائٹ ہیڈ، ہارٹشورن، وغیرہ یہ چند ایسے فلسفی ہیں جن کا نام ہمارے ذہن میں آتا ہے جنھوں نے اس مسئلے سے کماحقہٗ انصاف کیا۔ اور اس آخری گروہ میں اب لازماً اقبال کا نام بھی شامل ہو نا چاہیے۔</p>
			<p>ایک لحاظ سے دیکھا جائے تو اقبال نے جس کام کا بیڑا اُٹھایا وہ ان مؤخر الذکر مفکرین کی نسبت زیادہ کٹھن ہے۔ اقبال نے ذاتِ مطلق کو مشخص کرنے کی کوشش کی اور ایسا کرتے ہوئے انھوں نے جو تصور پیش کیا وہ قرآنی تعلیمات کے کردار اور روح کے عین مطابق ہے۔ اس کی وجہ یہ ہے کہ عیسائیت کی طرح اسلام بھی ایک طویل عرصے تک کٹر قسم کے علم الکلام کے زیرِ اثر رہاہے اس لیے یہ اُس سے قدرے زیادہ مشکل کام تھا جتنی کہ اس کی ضرورت رہی ہے۔ اسی لیے اقبال اور کئی دیگر مغربی مفکرین اور ماہرینِ دینیات <annotation lang="en">(theologians)</annotation> کے لیے مذہب کے احیا کی کسی بھی کاوش کا آغاز اس ادراک سے ہونا چاہیے کہ متکلمانہ نقطۂ نظر کا مقصد محض الہامی سچائی کی تشکیل کی بجائے ایک ایسا فلسفیانہ سانچا مہیا کرنا ہے جس میں مذہب کو ڈھالا جاسکے اگر اُسے زندہ رہنا ہے۔ اسلام پر اس کے اطلاق کا مطلب قرآنی تعلیمات کی ہمہ از اوستی / وحدت الشہودی تعبیر ہے۔ اور اقبال اپنے سارے فکری کام میں شروع سے آخر تک یہی واضح کرنے کی کوشش کرتے آئے ہیں کہ یہ تعلیم نہ صرف واضح طور اُن کی تشکیلِ جدید سے ہم آہنگ ہے بلکہ حقیقت میںاُس کی متقاضی بھی ہے۔ اُن کے خیال میں یہ بات اُس وقت واضح ہو جاتی ہے جب ہم کچھ دیر رُک کر قرآن کے تصورِ خدا کو اُوپر بیان کیے گئے نظریۂ خدا کے ساتھ پہلو بہ پہلو رکھ کر دیکھیں۔</p>
			<p>اب اقبال کی کونیاتی ترتیب <annotation lang="en">(cosmological scheme)</annotation> سے بذاتِ خود یہ ظاہر ہے کہ مطلق ایغو ہی کو ذاتِ واحد ہونا چاہیے۔ اگر کائنات کی تشکیل ایسی ہے کہ یہ ماتحت ایغوز کی لامتناہیت پر مشتمل ہے، اور یہ ماتحت ایغوز آگے دیگر ایغوز میں باہم متحد ہیںاور اس سے مزید آگے یہ تمام ایغوز ہر لحاظ سے مکمل و جامع ایغو میںجمع ہیں، تو پھراُس (مطلق ایغو/ذاتِ مطلق) کے متعلق یہ کہنا کوئی معنی نہیں رکھتا کہ وہ ہرجا غالب و محیط قوتِ حیات ہے۔ چونکہ زندگی ایغو کی صورت اختیار کرتے ہوئے دراصل اپنے اس عمل سے انفرادیت کا اظہار کرتی ہے اور اسی بنا پر ہم ایغو کو متناہی یا پھر جامع و مکمل لامتناہیت سے تعبیر کرتے ہیں۔ پس، اگر خدا ایغو اور ذات ہے تو پھر خدا لازماً مشخص <annotation lang="en">(Person)</annotation> ہے۔</p>
			<p>اس حد تک توٹھیک ہے مگر مسئلے کی اساس بدستور حل طلب ہے چونکہ یہ بذاتِ خود مکمل طور پر واضح نہیں کہ اقبال کا تصورِ خدا اور قرآن کا تصور باری تعالیٰ باہم ایک ہیں۔ ایک لمحے کے لیے مسلم اور غیر مسلم دانشور دونوں تقریباًاس بات پر تقریباً متفق ہیں کہ خدا کو اس دنیا میں ایک متحرک داخلی اور مرئی حقیقت کے طور پر سمجھنا چاہیے۔ سُنی قدامت پسند روایت اور خود قرآن کی زبان، جو خدا کوذاتِ خالق کے طور پر بیان کرتے ہیں، کو اگر لفظی معنوں میں لیں تو ذاتِ خالق اور سماوی اور ارضی ترتیبِ وجود، اقبال کے تصورِ ذاتِ خالق سے کوسوں دُور دکھائی دیتے ہیںجس ترتیب سے انھوں نے پیش کیا ہے۔ تو کیا پھر قرآن کو لفظی معنوں میں لینا چاہیے؟ اقبال کہیں گے نہیں، جیسا کہ عیسائیت میں ہے، یہاں بھی ایسا ہی ہے۔ الہامی کتب <annotation lang="en">(scripture)</annotation> اور فلسفے کے مابین مفاہمت کے کسی بھی امکان کی پیش خیالی <annotation lang="en">(presupposition)</annotation> دراصل اس بات کا ادراک ہے کہ الہامی کتب کو لُغوی اور روایتی اصطلاحات کے طور پر نہیں سمجھنا چاہیے اور نہ ہی انھیں اس طرح سمجھا جا سکتا ہے۔ اس میں شک نہیں کہ الہامی متن (قرآن) کی غیر لُغوی تعبیر و تفسیر کی معقولیت اورصحت کے متعلق مناسب یہ ہوگا اسے علماے قرآن پر چھوڑ دیا جائے۔ ہم یہاں صرف یہ بیان کر رہے ہیں کہ اقبال کا دعویٰ یہ ہے کہ اللہ اور مطلق ایغو <annotation lang="en">(Absolute Ego)</annotation> کو ایک ہی سمجھنا چاہیے۔</p>
			<p>اس طرح کے دعوے کی مذہبی توثیق کے لیے اسلامی تصورِ تخلیق کی تفہیم اور سمجھ ضروری ہے۔ جیسا کہ اُوپر بیان کیا گیا (۵۱) اقبال کا یہ نقطۂ نظر اپنانے کا مطلب یہ سمجھانا ہے کہ تخلیق کوئی ایک واحد عمل نہیں جس میں ماضی کا آغاز ہوا بلکہ یہ زماں میں ایک عملِ پیہم اور کارِمسلسل ہے۔ اور اپنے اس نقطۂ نظر کی تائید میں وہ اس حدیث کا حوالہ دیتے ہیں جس میں رسالت مآب صلی اللہ علیہ وآلہ وسلم نے یہ اعلان فرمایا: زمانے کو بُرا مت کہو زمانہ خدا خود ہے۔ (۵۲) تخلیق کی اس طرح کی تشریح اورتعبیر کی مذہب کے ضمن میں جو بے پناہ اہمیت ہے وہ واضح ہے۔</p>
			<p>اگرتخلیق کو اس طرح سمجھا جائے کہ یہ خدا کی طرف سے زمان میں لا محدود امکانات کا ظہور اور تکمیل ہے جو اُس (خدا) کی ذات کا اظہار ہیں۔ نہ کہ جیسے یہ روایتی تصور ہے کہ یہ کائنات پہلے سے مکمل وجودہے جو ذاتِ خداوندی کے مقابل ایک ’دیگر‘ <annotation lang="en">(other)</annotation> کی طرح خلاے بسیط میںپڑاہے۔ اگر ایسا ہے تو پھر مذہبی عقائد جیسے حیاتِ ابدی <annotation lang="en">(immortality)</annotation> اور حشرِ اجساد/حیات بعد از ممات <annotation lang="en">(resurrection)</annotation>، بَدی اور منزلِ مقصود، نئے اور معقول کردار کی کوشش، خدا و کائنات اور تخلیق و ارتقا کے تعلق کے روایتی مسائل کم از کم ایسی وضاحت کے مقتضی ہیں جو تضاد سے پاک ہو۔</p>
			<p>حیاتِ ابدی یا لافانیت پر غور کیجیے۔ اگر تخلیق (خدا، اور کائنات زیرِ تشکیل عمل میں) ترقی کی جانب ہر پل جاری و ساری ایک عمل ہے تو پھر حیاتِ ابدی انسان کا ایک نا قابل انکار حق نہیں ہو سکتا محض اس بنا پر کہ وہ ایمان رکھتا ہے۔ یہ ابدیت یالامکاں میں پُر سکون و شاد کام کوئی جامد و ساکت مقام نہیں جس کو پانا اور اُس سے محظوظ ہونا ہے۔ اس کے بر عکس، جیسا کہ اقبال اس کے اظہار میں کبھی نہیں گھبراتے کہ:</p>
			<blockquote>
				<p>یہ عمل ہے جو ایغو کو آخرت کے لیے تیار کرتا ہے یا مستقبل کی فلاح و ترقی کے لیے اُس کی تربیت کرتا ہے۔ عمل براے نشوونماے خودی / ایغو کا اصول اُس ایغو یا خودی کا حوالہ ہے جو مجھ میں بھی کارفرما ہے اور باقی سب میں بھی۔ تو پھرشخصی ابدیت ہمارے لیے اس لیے نہیں کہ یہ ہمارا حق ہے بلکہ اسے ذاتی جدوجہد اور تگ و دَو سے حاصل کیا جاتا ہے۔ انسان اس کا صرف اُمیدوار ہو سکتا ہے … خودی کو ہر حال میں جدو جہد میںلگے رہنا ہے یہاں تک کہ وہ اپنے آپ کو اُس مقامِ فضیلت پر لے جائے جہاں وہ حیات بعد الموت کو پالے۔ (۵۳)</p>
			</blockquote>
			<p>اس بات کو بیان کرنا بہت اہم ہے کہ یہ ”جدوجہد اور تگ و دَو“ ایسی نہیں کہ جو موت پر اختتام پزیر ہو جاتی ہے: اگر موجودہ عمل خودی/ایغو کو جسمانی ہلاکت سے پہنچنے والی ضرب کے خلاف کافی حد تک مستحکم کرتا ہے تو پھر موت صرف اُس منزل کی طرف ایک طرح کا سفر ہے جسے قرآن ”عالمِ برزخ“ قرار دیتا ہے … یہ شعور کی ایک کیفیت ہے جو زمان و مکان کے متعلق ایغو کے رویے میںتبدیلی سے متصف ہے۔“ (۵۴) یہ کیفیت اور تبدیلی کس پر مشتمل ہے اسے مکمل صحت کے ساتھ بیان نہیں کیا جاسکتا۔ تاہم، جیسے اقبال اس کی تفسیر بیان کرتے ہیں، اسے توقعات کی کوئی مجہول یا جامد حالت نہیں سمجھنا چاہیے بلکہ ”یہ وہ مقام اور کیفیت ہے جس میں ایغو/خودی حقیقتِ مطلق کے تازہ عکس اور جھلکیوں کو اپنی گرفت میں لیتی ہے اوراپنے آپ کو ان سے مطابقت و ہم آہنگی کے لیے تیار کرتی ہے۔ اس لیے حشر اجساد <annotation lang="en">(resurrection)</annotation> کوئی خارجی واقعہ نہیں ہے بلکہ یہ ایغو کے اندر ارتقاے حیات کی تکمیل کا ایک عمل ہے۔“ (۵۵) خلاصہ اس کا یہ ہے کہ وہ ایغو/خودی حیاتِ ابدی کی اہل ہے جو موت کے منہ میں بھی اپنے آپ کو محفوظ رکھتی ہے اور موت کے دروازے سے گذرتی ہوئی عالمِ برزخ میں جا پہنچتی ہے اور پھر عالمِ برزخ میں بھی وہ یومِ حساب تک اپنی کشاکش قائم رکھتی ہے۔ ذرا غور کیجیے، یہاں گناہ اصلی کا کوئی سوال نہیں جو اس نصب العین کے انسانی حصول کی راہ میں رُکاوٹ ہے۔ اقبال کی نظر میں یہاں کسی ’عظمت و سرفرازی یاعطا و رحمت‘ کی ضرورت نہیں۔</p>
			<p>اقبال کی نظر میں گناہ اور بدی کوئی ایسی چیز نہیں جو بنی نوع انسان پرعذاب یا بد دُعا کے طور پرمسلط ہے اور جس سے انسان کو صرف اور صرف خدا کی رحمتِ بے پایاں ہی نجات دِلا سکتی ہے۔ بلکہ یہ تو ایک طرح سے چیلنج ہے جسے اپنے اپنے انداز اور طریقے سے قبول کیا اور اس پر غالب آیا جاتا ہے۔ اقبال کے خیال میں اگر بَدی نہ ہوتی تو ہم خیر اورنیکی سے کس طرح واقف ہو سکتے تھے، اور اگر بَدی اپنے آپ کو ایسے عامل <annotation lang="en">(factor)</annotation> کے طورپر نہ پیش کرتی کہ جس پر قابو اور اختیار پانا ہے تو ایغو اُس انفرادیت کی حامل کبھی نہ ہو پاتی جس کا اُس سے تقا ضا کیا جاتا ہے۔ بَدی و شر اور حیاتِ ابدی دونوں سے متعلق اقبال کا نقطۂ نظر ہمیں ناگزیر طور پرولیم جیمس <annotation lang="en">(William James)</annotation> کے ’نظریۂ اصلاحیت <annotation lang="en">(Meliorism)</annotation>‘ کی یاد دِلاتا ہے۔ (۵۶) جیسا کہ درحقیقت اقبال واضح طور پر چاہتے ہیں کہ اسے ہونا چاہیے۔ چونکہ جب وہ بَدی و شَر اور حیاتِ ابدی کا حوالہ دیتے ہوئے یہ کہتے ہیں کہ، ”قرآنی تعلیمات، جو انسانی رویے میں بہتری و اصلاح اور فطرت کی قوتوں پر اس کے تصرف پر یقین کی حامل ہیں، نہ تو رجائیت پسندانہ <annotation lang="en">(optimism)</annotation> ہیں اور نہ ہی یاسیت پرستانہ <annotation lang="en">(pessimism)</annotation>، تو درحقیقت وہ ولیم جیمس کی زبان کو اسلامی عقیدے سے ہم آہنگ کرتے ہیں۔ یہ نظریہ اصلاحیت ہے، جو یہ تسلیم کرتا ہے کہ کائنات مسلسل نموپذیر ہے اور اس میں دلفریبی و دلکشی انسان کی اس اُمید سے ہے کہ آخر کار وہ بَدی وشَر پر فتح پا لے گا۔ (۵۷)</p>
			<p>تاہم ان عقائد کی جو اقبال نے نئی تعبیر کی اُس کے اصلاحی <annotation lang="en">(melioristic)</annotation> پہلوسے یہ حقیقت ہر گز نظر انداز نہیں ہونی چاہیے کہ یہ تمام کام، اول تا آخر، ایک مسلمان کا کام ہے۔ (۵۸) اقبال ہر مقام اور ہر نقطے پر اس بات کا شدت سے اظہار کرتے ہیں کہ اُن کے نظریات ہر حوالے سے قرآنی تعلیمات کی رُوح سے ہم آہنگ ہیںاوروہ ہمیشہ اسلامی نظریاتی دائرے میں رہ کر بات کرتے اور لکھتے ہیں۔ پس، اگر اس ضمن میں ہم اقبال کی تشکیلِ جدید کی فلسفیانہ اہمیت دیکھتے ہیں جو اسے دنیاے اسلام کی حدود سے آگے لے جاتی ہے، تو ہمیں لازماً یہ بھی یاد رکھنا چاہیے کہ یہ کم ازکم ایک لحاظ سے اس کے اپنے نقطۂ نظر کی بدولت ہے نہ کہ اس (اسلامی فکر) کی وجہ سے۔</p>
			<heading>۴</heading>
			<p>غرضے کہ خدا (اس کی فطرت جو بھی ہو) ایک ہے، یہ کائنات (بری ہو کہ بھلی) ایک مقصد کے تحت معرضِ وجود میں لائی گئی ہے جس کا اپنا ایک کردار اور قدر ہے، اور یہ قدر ’الہامی کتب <annotation lang="en">(scripture)</annotation>‘ میں خدا کی انسان کی طرف وحی سے ظاہر ہے۔ جہاں تک ان عقائد کا تعلق ہے تو اسلام اور مذاہبِ مغرب کی بنیاد مشترک ہے۔ تاہم فکرِ اقبال کے ساتھ اسلام سے ایک اضافی اہمیت اس دعوے کی صورت میں منسلک کی جاسکتی ہے کہ اقبال کا نقطۂ نظر نہ صرف ان مشترک عقائد کی وضاحت اور تفہیم کے ضمن میں بہت حد تک قابلِ قدر خدمت سرانجام دیتا ہے بلکہ یہ غیر مذہبی علم <annotation lang="en">(secular knowledge)</annotation> کے ساتھ بھی ہم آہنگ ہے۔</p>
			<p>کیا حقیقت میں فلسفہ یہ خدمت سر انجام دیتا ہے؟ خدا کا تصور بحیثیتِ مطلق ایغو رجعت پسند مذہبی حسیات کو جتنی بھی ٹھیس پہنچائے یہ کام ضرور کرتا ہے کہ یہ انسان کے اُس دیرینہ تصور کو ایک ٹھوس معنی اور معقولیت عطا کرتا ہے کہ خدا ’محبت‘ ہے۔ ذاتِ باری کے کردار و صفات کے توسط سے مقصد اور نصبُ العین کا تصور اگرچہ ما دیئین <annotation lang="en">(materialists)</annotation> کی نظر میں مشکوک ہے لیکن بہرحال یہ تصور اتنی کامیابی ضرور حاصل کرتا ہے کہ اس سے ہر چیز کے خدا سے اور خدا کے ہر چیز سے تعلق کی وضاحت ہو جاتی ہے۔ اور یہ کام وہ لاینحل مذہبی تضاد سے گریز یا اجتناب کرتے ہوئے کرتے ہیں جو ایک سادہ، غیر متغیر، اور غیر متحرک متکلمانہ تصورِ خدا میں راسخ ہے۔</p>
			<p>اس کے باوجود یہ کہنا کہ اقبال نے قدیم متناقض عقیدے کو نئی معقول معنویت دی دراصل آدھی سچائی کو بیان کرتا ہے۔ اقبال نے یہ واضح کیا کہ فطرت اور روح ایک دوسرے سے بیگانے اور لاتعلق نہیں اور اسی لیے مذہبی آدمی کے لیے یہ ضروری نہیں کہ وہ فطرت کو جھٹلائے۔ علاوہ ازیں اقبال نے سائنس، فلسفہ اور مذہب کے مابین قدیم تنازعہ وکشمکش کے حل کا راستہ بھی دکھا یا ہے۔ ایک ایسا حل یا تصفیہ جس کی کلید اس اصول کی آگاہی میں پنہاں ہے کہ سائنسی اور دینی طریقہ ہاے کار ایک لحاظ سے ایک دوسرے کے متوازی ہیں۔ یہ دونوں (سائنس و مذہب) درحقیقت ایک ہی مادی کائنات کے دو بیانیے <annotation lang="en">(descriptions)</annotation> ہیں۔ ان میں فرق محض اتنا ہے کہ سائنسی طریقۂ کار میںایغو کا نظریہ لازماً مکمل اور غیر منقسم ہے۔ جب کہ مذہبی طریقۂ کار میں ایغواپنے مقابل پہلوؤں اورمیلانات کو باہم مربوط کرتی ہے، اورداخلی طور پر مکمل ایک واحد رویے کو پروان چڑھاتی ہے جو ایک طرح سے اُس کے تجربات کی تالیفی <annotation lang="en">(synthetic)</annotation> صورت گری کرتا ہے۔ (۵۹) فلسفے پر اس کا اطلاق کرتے ہوئے یہ کہا جا سکتا ہے: ”مذہب سے متعلق کوئی فیصلہ صادر کرتے ہوئے فلسفہ اپنے معاملات و مسائل میں مذہب کو کم تر حیثیت نہیں دے سکتا۔ مذہب کوئی شعبہ جاتی مسئلہ <annotation lang="en">(departmental affair)</annotation> نہیں کیونکہ یہ نہ تو محض فکر ہے اور نہ صرف احساس اور نہ ہی فقط عمل بلکہ یہ تو انسان کی پوری ہستی کا اظہار ہے … اس مفروضے کا کوئی جواز نہیں کہ فکر اور وجدان اپنی فطرت میں ایک دوسرے کی ضد ہیں۔ وہ دونوں ایک ہی سرچشمے سے پھوٹتے ہیں اور دوسرے کی تکمیل کرتے ہیں۔ “ (۶۰)</p>
			<p>مغربی فلسفہ و فکر میں اقبال کی خدمات کا تعین بہت حد تک اُن کی اس کامیابی پر مبنی ہے کہ وہ یہ واضح کردیتے ہیں کہ مذہب، فلسفہ اور سائنس کے مفہوم اور اُن کے باہمی تعلق کی سمجھ صرف اُس صورت میں ممکن ہے جب آدمی اس فکری مقام پر پہنچ جائے کہ اُسے یہ باور ہونے لگے کہ ان میں سے ہر ایک محض ایک نقطۂ نظر یا حقیقت کا ایک تناظر <annotation lang="en">(perspective)</annotation> ہے، لیکن ایک ایسا نقطۂ نظر یا تناظرجس کے بغیر ’حقیقت‘ کم تر ہو گی۔</p>
		</section>
	</body>
</document>