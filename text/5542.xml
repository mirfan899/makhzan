<document>
	<meta>
		<title>سلیم احمد، تیس سال بعد</title>
		<author>
			<name>شمس الرّحمٰن فاروقی</name>
		</author>
		<publication>
			<name>Bunyad, Volume 5</name>
			<year>2014</year>
			<city>Lahore</city>
			<link>https://gcll.lums.edu.pk/research-publications/bunyad-v-05-2014</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>مجھے بڑی خوشی ہے کہ ہم سلیم احمد مرحوم (۱۹۲۷ئ۔ ۱۹۸۳ئ) کی تیسویں برسی کے موقعے پر انھیں یاد کرنے کا اہتمام کر رہے ہیں۔ سلیم احمد سے مجھے محبت تھی اور عقیدت بھی۔ اب جب کہ میرے قدیم دوست ممتاز احمد نے سلیم احمد صاحب کو یاد کرنے کا ایک موقع مجھے دیا ہے تو میں اسے شکریے کے ساتھ قبول کرتا ہوں۔</p>
			<p>میرے اس مضمون کا مقصد یہ ثابت کرنا ہے کہ سلیم احمد شاعر کا مرتبہ سلیم احمد نقاد سے بدرجہا بلند ہے۔ اس کے پہلے، میں یہ بھی کہنا چاہتا ہوں کہ سلیم احمد ان چندلوگوں میں سے ہیں جن کی نظم و نثر نے ہمیشہ مجھے حوصلہ دیا۔</p>
			<p>سلیم احمد نے ایک بار کہا تھا کہ شاعری میرا کمزور بچہ ہے، لیکن پھر بھی وہ ہاتھی کا بچہ ہے۔ یہ تو کچھ اس طرح کی بات ہے جیسی کہ سلیم احمد نے اپنے مطلعے میں کہی تھی</p>
			<blockquote>
				<verse>
                    جس کا انکار بھی انکار نہ سمجھا جائے
                    ہم سے وہ یار طرح دار نہ سمجھا جائے
				</verse>
			</blockquote>
			<p>شاعری کمزور بھی ہے لیکن ہاتھی کے بچے کی طرح عظیم الجثہ بھی ہے۔ اسے انکسار کہیں توٹھیک، تعلّی کہیں تو بھی ٹھیک۔ میراخیال یہ ہے کہ ہمارے ادبی معاشرے میں تنقیدکو ضرورت سے زیادہ، بلکہ بہت زیادہ اہمیت حاصل رہی ہے۔ یہ بات شاعروں کو پسند نہیں آتی (شاعربمعنی تخلیقی فن کار) ، لیکن اس شاعر کو اور بھی نا پسند ہوتی ہے جو نقاد بھی ہو۔ اس کی تنقید پر لوگ توجہ دیتے ہیں، اس کی باتوں کوغور سے سنتے ہیں، اس کی زبان سے اپنی تعریف سننے کے متمنی رہتے ہیں، لیکن اس کی شاعری پر توجہ نہیں دیتے۔ میں خود اس صورت حال سے دوچار رہا ہوں (بلکہ اس کا شکار رہا ہوں) لہٰذا بات میری سمجھ میں آتی ہے۔ ایک بات یہ بھی ہے کہ ہم لوگ کسی کو بیک وقت نقاد اورتخلیقی فن کارتسلیم کرنے سے گریز کرتے رہے ہیں، اور یہ فرض کرتے رہے ہیں کہ اگرتخلیقی فن کار اچھا ہے تو اسے نقاد ہونے کا کوئی حق نہیں (یا کوئی ضرورت نہیں) اور اگر نقاد اچھا ہے تو اس کی تخلیقی سطح یقیناپست ہوگی۔</p>
			<p>یہ تو بہر حال تاریخی حقیقت ہے کہ ہمارے یہاں جب سے تنقید شروع ہوئی، ایک حالی کے سوا کوئی نہ ہوا جس کی شاعری بھی اہمیت رکھتی ہو، اور صرف اہمیت نہیں، بلکہ وہ ایسی ہے کہ اگر وہ نہ ہوتی تو ہمار ا ادب نقصان میں رہتا۔ مسدس کو فی الحال ترک کیجیے، چپ کی داد؛ مناجات بیوہ؛ کی بات کیجیے، اور غزلوں کی بات کیجیے، ان غزلوں کی بھی جو حالی نے اپنے ”جدید“ دور میں کہیں۔ ہم نے ان پر بہت توجہ نہ صرف کی ہو، لیکن ہیں وہ اعلیٰ درجے کی شاعری۔ انیسویںصدی کی شاعری کا تصور ہم ان کے بغیر نہیں کر سکتے۔ افسوس یہی ہے کہ ہم نے نقاد حالی کو سب کچھ سمجھ لیا لیکن شاعر حالی کو کم و بیش نظر اندازکیا۔ دوسری بات یہ ہوئی کہ حالی کے بعد جتنے نقادوںنے شاعری لکھی (جدید شعرا کو چھوڑ کر، جن میں سلیم احمد بھی شامل ہیں) ان کی شاعری واجبی ہی واجبی تھی۔ لہٰذا یہ مفروضہ اور بھی زور پکڑ گیاکہ نقاد اور شاعر دنیاے ادب میں الگ الگ منصب دا ر ہیں، ایک کو دوسرے سے لینا دینا نہیں۔ میرا خیال ہے سلیم احمد نے اسی مفروضے کو شکست کرنے کی کوشش میں ہاتھی کے بچے والی کہی تھی۔ نقد کے جنگل میں وہ ہاتھی بھی رہے اور ان کی شاعری بقیہ تمام صحرائیوں سے بڑھ کرگراں جسم اور قوت مند بھی رہی۔</p>
			<p>میں فی الحال یہ بحث نہ چھیڑوں گا کہ جدید زمانے میں (یعنی اس زمانے میں جو حالی اور آزاد سے شروع ہوتا ہے) نقاد نے اس قدر غیر ضروری اہمیت کیوںاختیار کر لی ؟ہماری ادبی تہذیب کا یہ بہت بڑا سوال ہے اور پی ایچ ڈی وغیرہ قسم کی چیزوں کے لئے ان مو ضوعات سے زیادہ اہم اور بامعنی ہے جن پر ہم آئے دن پی ایچ ڈی وغیرہ ہوتے دیکھتے ہیں۔ لیکن میں یہ بات یہاں ضرور کہوں گا کہ تخلیقی کارگذاری کے مقابلے میں تنقید کی زندگی بہت کم ہوتی ہے۔ یہ بات میں پہلے بھی کہہ چکا ہوں کہ لوگ ایک شعر، ایک غزل یا نظم، یا ایک افسانے کی بدولت زندہ رہ جاتے ہیں۔ اور ہمارے یہاں نقاد کی اس قدر دھونس ہوتے ہوئے بھی کوئی نقاد ایسا نہیں ہوا (محمد حسن عسکری بھی نہیں) جو ایک مضمون نہ سہی، ایک کتاب کے بل بوتے پر زندہ رہ جائے۔ یہ ہماری بد نصیبی ہے کہ آب حیات؛ مقدمۂ شعر و شاعری؛یاد گار غالب؛کاشف الحائق؛موازنۂ انیس و دبیر جیسی کتابیں جو ہماری ادبی تاریخ کا مایۂ ناز حصہ ہیں، ہمیں اب بھی زندہ ادب کی طرح پڑھا ئی جاتی ہیں۔ کچھ لوگ تواردو تنقید پر ایک نظراوراردو شاعری پر ایک نظر بھی کالج اور یونی ورسٹی میں پڑھاتے ہیں۔ بہرحال، ان کو چھوڑ دیجیے تو آج پچاس برس پہلے کی کون سی تنقید ی کتاب ہے جس کا نام لوگوں کو یادہو، یہ بات تو الگ رہی کہ اسے پڑھاکتنے لوگوں نے ہے ؟</p>
			<p>تو کیا میں یہ کہنا چاہتا ہوں کہ سلیم احمد کی شاعری یاد رکھنے کے قابل ہے، اور یہ کہ بطور شاعر ان کا مرتبہ بلند، بہت بلند ہے ؟یقینا، میںیہی کہتا ہوں۔ یہاں ایک نکتے کی بات کہہ دوں پھر آگے بڑھتا ہوں۔ شاعری اور افسانہ (یعنی تخلیقی ادب) ایسی چیزیں ہیں کہ ان سے ہزار اختلاف کیا جائے، لیکن اس سے ان کی اہمیت کم نہیں ہوتی۔ لیکن تنقید کی فطرت ہی ایسی ہے کہ اس سے اختلاف کیا جائے تو تنقید کی نئی راہیں نکلتی ہیں۔ اس عمل کے دوران وہ تنقید، جس سے اختلاف کیا گیا تھا، اکثر میدان کے باہرہوجاتی ہے۔ میں تنقید کو سائنس نہیں مانتا اور ”سائنٹفک تنقید“ کی اصطلاح کو بے معنی سمجھتا ہوں۔ لیکن ایک نقطۂ نظر سے دیکھیے تو تنقید ایک طرح کی سائنس ہے۔ وہ ہزار غیر یقینی اور ہزارغیر متعین سہی، لیکن وہ اس معنی میں سائنس ہے کہ وہ مسترد ہوتی رہتی ہے۔ جب تک کوئی سائنسی نظریہ نئے خیالات یا نظریات کی بنا پر مسترد نہیں ہوتا، اسے ہم صحیح مانتے رہتے ہیں۔ لیکن جہاں وہ اصول نئے تصورات یا دریافتوں کی بنا پر مسترد ہوا، یا اسے مسترد نہ بھی کیا گیا، لیکن اس سے مدلل اختلاف کیا گیا، وہ سائنس کی دنیا سے عملی طور پر باہر ہوجاتا ہے۔ کارل پاپر <annotation lang="en">(Karl Popper)</annotation> نے اسی بنا پر سائنس کی تعریف یہ کی تھی کہ وہ ”بطلان پذیر“ یعنی <annotation lang="en">falsifiable</annotation>ہوتی ہے۔ دوسرے کچھ بھی کہیں، لیکن میں تنقید کو وقتی اور ہنگامی اہمیت کی کار گذاری سمجھتا ہوں۔ (میرا یہ مضمون بھی وقتی اور ہنگامی اہمیت کی کار گذاری ہو سکتا ہے) خاص کر اگر یہ ثابت ہو جائے کہ تنقید کا معاملہ اگر تخلیقی فن سے ہو تو وہ تخلیقی فن پارہ کبھی مسترد نہ ہو گا، لیکن وہ تنقید مسترد ہو سکتی ہے۔ واضح رہے کہ میں ترقی پسندوں کی زیادہ تر تحریروں کو تخلیقی فن پارہ نہیں کہتا۔</p>
			<p>لیکن اصل معاملہ یہ ہے کہ سچے تخلیقی فن پارے (خاص کر شاعری) سے آپ کتنا ہی جھگڑیں، اس پر لاکھ اعتراضات لائیں، لیکن وہ قائم رہتا ہے۔ تنقید کا معاملہ یہ ہے کہ وہ دو ہی چار برس میں، اعتراضات کے سامنے ڈھہنے لگتی ہے، یا پھر فیشن، یا ”قدامت“ کا شکار ہو کر کتب خانوں میں بند ہو جاتی ہے۔</p>
			<p>سلیم احمد کی تنقیدبے شک اہم ہے، بلکہ ہم میں سے اکثر نے نقاد سلیم احمد کا نام پہلے سنا، شاعر سلیم احمد کا نام بعدمیں۔ اس میںان کی تنقید کی کچھ ”سنسنی خیزی“ کا عنصر بھی شامل رہا ہو گا۔ یہ ”سنسنی خیزی“ اس سے کچھ بہت مختلف نہ تھی جو کلیم الدین احمد صاحب کی تنقید کا خاصہ تھی۔ فرق یہ تھا کہ سلیم احمد صاحب کی نثر نہایت شگفتہ، شفاف، اورظرافت کے عنصرسے بذل وافر رکھتی تھی۔ ایسی نثر کہ بس پڑھتے ہی چلے جائیے اور سیری نہ ہو۔ لوگوں نے کہا ہے کہ سلیم احمد کی نثر پر عسکری صاحب کا رنگ بہت تھا۔ یقینا ایسا ہے، لیکن عسکری صاحب کا یہ رنگ تو مظفر علی سید، مشفق خواجہ، فضیل جعفری، وارث علوی اور کئی دوسروں کے یہاں بھی ہے۔ لیکن سلیم احمد کے یہاں بعض باتیں اور تھیں۔ مثلاًوہ اپنے قاری کو دوست سمجھ کر مخاطب ہوتے تھے، اسے مرعوب کرنے کی کوشش نہیں کرتے تھے۔ پرانی اور نئی شاعری دونوں سے انھیں واقفیت تھی اور انس بھی تھا۔ وہ کسی شاعر یا شاعری کے ہزار خلاف ہوں، لیکن وہ اس کے حق میں جلاد بن کر نہیں اترتے تھے۔ میر کا مصرع (بادنیٰ تصرف) ان کے طورکا نہ تھا۔</p>
			<blockquote>
				<verse>
					یہ طشت ہے یہ تیغ ہے یہ تم ہو کشتنی
				</verse>
			</blockquote>
			<p>سلیم احمد کی تنقید کو بعض لوگوں نے عسکری صاحب کی تنقید سے متاثر بتایا ہے۔ یہ بات صحیح نہیں۔ سلیم احمد کی چھوٹی سی کتاب غالب کون ؟ تو بیشک عسکری صاحب کے خیالات پر مبنی ہے، بلکہ غالب پر عسکری صاحب کے خیالات کی توسیع و تو ضیح ہے، لیکن نئی نظم اور پورا آدمی جس پر سلیم احمد کی شہرت کی بنیاد قائم ہوئی، عسکری صاحب کے خیالات سے بالکل الگ مسائل اور مباحث کو چھیڑتی ہے۔ عسکری صاحب کسی بھی زمانے میں ترقی پسند نہیں تھے (سیاسی طور پر انھوں نے بعض باتوں میں روس کو امریکہ پر ترجیح دی، لیکن وہ الگ بات ہے) ۔ نئی نظم اور پورا آدمی میں سلیم احمد نے وہی کام کیا جو ترقی پسند صاحبان کرتے تھے، یعنی وہ ادب سے معاملہ تو کرتے تھے، لیکن غیر ادبی باتوں کی بنیاد پر۔ سلیم احمد اور ترقی پسند نقادوں میںیہ بات مشترک ہے، لیکن ان کے تقاضے مشترک نہیں ہیں۔ ترقی پسندوںکا تقاضا تھاکہ ادب کو طبقاتی کشمکش کا عملی اور بے دھڑک سپاہی ہو ناچاہیے۔ ادب کو انقلابی قوتوں (=مارکس موافق قوتوں) کاحامی ہو ناچاہیے۔ ادب کو سماج اور سیاست میں پھیلی ہوئی نا انصافیوںکے خلاف سینہ سپر ہوناچاہیے۔ ان کی بنیادی اور سب سے اہم بات یہ تھی کہ وہی ادب اچھا ہے، بلکہ ادب کہلانے کا مستحق ہی وہی ادب ہے جو وہ سب کام کرتا ہو جن کا اوپر ذکر کیا گیا۔ ظاہر ہے کہ یہ سب تقاضے غیر ادبی تھے۔</p>
			<p>سلیم احمد کا تقاضا یہ تھا کہ ہمارے ادب کو (خاص کر ہماری نظم کو، جس کے باوا آدم حالی اور ایک حد تک سر سید اور محمد حسین آزاد ہیں) انسان کی جنسی جبلتوںکا منکر نہ ہوناچاہیے۔ ادب کا، اور بطور خاص ہماری نظم کا اہم ترین کام یہ ہے کہ وہ ہمیں اپنے بنیادی انسان پن کا شعور سکھائے، اس سے، یا اس پر شرمانانہ سکھائے۔ حالی کے زیر اثرہماری نظم نے خود کو ”بہو بیٹیوں“ کا اس قدر پابند کر لیا کہ وہ شعرا بھی، جو خود کو حالی سے منحرف قرار دیتے تھے، ان کے یہاں بھی بنیادی انسانی جذبات، اقدار (یعنی جسمانی اقدار) سے ایک طرح کا خوف نظر آتا ہے۔ ان کی شاعری کو ”پورے آدمی“ کی شاعری نہیں کہہ سکتے۔ اس کے بر خلاف (یہ بات انھوں نے وضاحت سے نہیں کہی، لیکن مخفی طور پر، یا اشاروں اشاروں میں، کہی ضرور) ہماری قبل جدید شاعری میں ”نچلے دھڑ“ سے خوف کا کوئی عنصر نہیں ہے۔ اسی بات کو انھوں نے اپنے پہلے مجموعے بیاض کے دیباچے میں کہا تھا جس کا میں ابھی ذکر کروں گا۔</p>
			<p>اس بات سے قطع نظر، کہ سلیم احمد صاحب نے یہ بات صاف طور پرنہیں کہی کہ وہ شاعری خراب یاکمتردرجے کی ہے، جس میں ”پورا آدمی“ جلوہ گر نہ ہو، لیکن انھوںنے اس شاعری سے نااطمینانی ضرور ظاہر کی۔ لہٰذا ان کافیصلہ ترقی پسندوں کی طرح جارحانہ تو نہیں، لیکن ان کا طریق کار بھی غیر ادبی ہی تھا۔ اب یہ اور بات ہے کہ ان کی بے مثال نثر، ان کے مطالعے کی وسعت، اور اس سے زیادہ ان کے انتقالات ذہنی کی چمک دمک نے ہم لوگوں کو اس کا احسا س نہ ہونے دیاکہ یہاں بھی فیصلہ جاتی کارروائی ادبی بنیاد پر نہیں قائم ہے۔ اختر شیرانی سے لے کر میرا جی، سب ان کے حوالوں کی زد میں ہیں۔ شروع ہی میںدیکھیے، راشد کے بارے میں سلیم احمد کیا لکھتے ہیں:</p>
			<blockquote>
				<p>راشد کا آدمی رومانیت سے کس طرح گتھم گتھا ہے! دوسرے لفظوں میں یوں کہیے کہ اس نظم میں اوپر کا دھڑ نیچے کے د ھڑ سے ملنے کے لئے بیتاب ہے تا کہ ایک مکمل وحدت بن جائے۔ مگر رومانیت نے اوپر کے دھڑ کو بتا رکھا ہے کہ نیچے کا دھڑ ناپاک ہے، اس کی بات نہیں سننی چاہیے۔ وہ گناہ کی طرف لے جاتا ہے۔</p>
			</blockquote>
			<p>میرا جی کے بارے میں سن لیجیے۔ سلیم احمد کو میرا جی سے یک گونہ محبت ہے:</p>
			<blockquote>
				<p>”چل چلائو“ نظم کا موضوع محبت، زندگی، ازل اور ابد پر محیط ہے اور میرا جی اس نظم میں بتاتے ہیںکہ جنسی جذبہ بھی زندگی کی طرح شخصی چیز نہیںہے۔ ۔ ۔ محبت، آدمی، زندگی، سب اسی طرح رواں دواں ہیں، مسافروں کی طرح۔ یہ کائنات کا نظام ہے اور پوراآدمی وہ ہے جو کائنات کے نظام سے ہم آہنگ ہوتا ہے۔ ۔ ۔ میرا جی نے بیک وقت کسری آدمی اور پورے آدمی کو ایک دوسرے کے تقابل میں رکھ کر دیکھا۔</p>
			</blockquote>
			<p>اس ساری گفتگو میں میرا جی کا شاعرانہ مرتبہ بعض عمومی باتوں اور بڑے دعووں کی بھیڑ میں کہیں دب کر رہ گیا۔ ”جنسی جذبہ۔ ۔ ۔ زندگی کی طرح شخصی چیز نہیں“ ؛ ”کائنات کانظام“ ؛ ”پورا آدمی۔ ۔ ۔ کائنات کے نظام سے ہم آہنگ ہوتا ہے“ ۔ (زندگی شخصی چیز کس طرح ہے اور جنسی جذبہ شخصی چیز کیوں نہیں؟ اس کی کوئی وضاحت نہیں۔ ) ”کائنات کے نظام سے ہم آہنگ ہونے“ کا طریقہ سلیم احمد نے نہیں بتایا، بس یہ کہا کہ میرا جی نے ”کسری آدمی“ اور ”پورے آدمی“ کو آمنے سامنے رکھ کر دیکھا۔ کس طرح، اس باب میں بھی وہ خاموش ہیں۔ ترقی پسند لوگ بھی یہی کرتے تھے، بس ان کے الفاظ کچھ اور ہوتے تھے: ”عوامی نظام“ ؛ ”طبقاتی کشمکش“ ؛ ”تاریخی قوتیں“ ؛ ”سرمائے اور محنت کی آپس میں جنگ“ ؛ ”انقلابی جد و جہد“ وغیرہ۔</p>
			<p>تنقید میںیہ طریق کار سلیم احمد نے تا عمر قائم رکھا۔ اس کی سب سے بڑی خرابی یہ ہے کہ اچھے اور برے کا کوئی ایسا معیار نہیں حاصل ہوتا جس کا اطلاق ہم عمومی طور پر تمام تخلیقی ادب پر کر سکیں۔ اور اس سے بڑھ کر یہ کہ اس طریق کار میں نقاد کو فنی طور پراچھے اور برے میں فرق کرنے کی ضرورت نہیں پڑتی۔ جوش صاحب پر سلیم احمد نے کئی مضامین لکھے، اور وہاں بھی انھوں نے یہی کیاکہ جوش صاحب کے یہاں ”ذہنی کشمکش“ اور ”تشکیک“ وغیرہ دریافت کر کے انھیں اقبال کے مقابل کردیا اور اس مقابلے میں اقبال پچھڑتے ہوئے نظر آئے:</p>
			<blockquote>
				<p>”جواب شکوہ“ تعلقات کے نارمل ہوجا نے کا اعلان ہے۔ اس کے بعد اقبال خدا سے، یا خدا کے بارے میں جو کچھ کہتے ہیں وہ شوخی اور چھیڑ چھاڑ کے ضمن میں آتا ہے۔ یہ شوخی اوراور چھیڑ چھاڑ لذیذہے اورپر کیف ہے، مگر کسی گہرے باطنی مسئلے کا پتہ نہیں دیتی۔ ۔ ۔ اقبال نے جن سوالات کو در خور اعتنا نہیں سمجھا، یااپنے یقین کی مدد سے برطرف کر دیا، یا چپ چپاتے طور پر اپنے باطن ہی میں طے کرلیا، جوش نے ان سے کھلم کھلا آنکھیں چار کرنے کی جرأت کی ہے۔ ۔ ۔ میں پاسکل سے، نطشہ سے، اقبال سے خدا کے بارے میں کچھ پوچھنا چاہتا ہوں۔ یہی وہ مقام ہے جہاں مجھ پر جوش کے کلام کی معنویت کھلتی ہے۔ جوش نے میرے سوالات کو اپنی زبان دے دی ہے۔</p>
			</blockquote>
			<p>آپ دیکھ سکتے ہیں کہ بات وہی ہے: میرا جی کائنات کے نظام سے ہم آہنگ ہیں اور جوش صاحب نظام کائنات کے بارے میں کچھ سوال پوچھتے ہیں۔ ادبی حسن یا معنویت کا کوئی تعلق اس بحث سے نہیں۔</p>
			<p>میںیہاں تک پہنچا ہوں تو تھوڑی سی شوخی بھی کر لینے دیجیے، اللہ میاں کے ساتھ اقبال کی شوخی کی طرح ”لذیذ“ اور ”پر کیف“ نہ سہی۔ اسی کتاب کے اگلے صفحے پر سلیم احمد نے جوش صاحب کی رباعی نقل کی ہے۔</p>
			<blockquote>
				<verse>
                    ہنسنا بھی عجیب شے ہے رونا بھی عجیب
                    پانا بھی ہے طرفہ بات کھونا بھی عجیب
                    اک قادر مطلق کا بہ اوصاف حسن
                    ہونا بھی عجیب ہے نہ ہونا بھی عجیب
				</verse>
			</blockquote>
			<p>پھر سلیم احمد لکھتے ہیں:</p>
			<blockquote>
				<p>نفی و اثبات کی یہ کشمکش جوش کے یہاں خارجی طور پر نہیں آئی۔ اس کا سراغ ہمیں ان کی گہری باطنی پیکار میں ملتا ہے۔</p>
			</blockquote>
			<p>اس بیان کاکوئی ثبوت نہیں، صرف سلیم احمد صاحب کا دعویٰ ہے۔ لیکن جس رباعی کے بارے میں یہ بات کہی جارہی ہے اس کا عالم یہ ہے کہ ہنسنا، رونا، اللہ قادر مطلق کا ہونا، نہ ہونا، یہ سب ایک مرتبے کی چیزیں بتائی گئی ہیں۔ اسے عقل کا فقدان کہیں، یا تخیل کی ناکامی، بات ایک ہی ہے۔ اللہ میاں کا ہونا یا نہ ہونا شاید جوش صاحب کے یہاں ہنسنے اور رونے کے برابر ہو، لیکن ”اوصاف حسن“ کا فقرہ پھر بھی ا فسوس ناک ہے کہ اللہ کی صفات کو ”اوصاف“ اور ان صفات کومربیانہ اندازمیں ”حسن“ کہا جارہا ہے۔ ہم نے تو یہ سنا ہے کہ اللہ کی ذات اور صفات میں فرق کرنا شرک ہے اور یہاں اللہ کی صفات (یا بقول جوش، ”اوصاف“ ) کو ”حسن“ بتایا جارہا ہے۔ اور ظاہر ہے کہ ”اوصاف“ کے ساتھ ”حسن“ کی شرط شاعرنے اس لئے لگائی کہ ”اوصاف“ کے لئے ”حسن“ ہونا شرط نہیں، اوصاف ”قبیح“ بھی ہو سکتے ہیں۔ اور اگر اللہ کی ذات اور صفات ایک ہیں تواگلا قدم آپ خود طے کر لیجیے۔</p>
			<p>آخری بات یہ کہ اللہ کے وجود کا یقین ہوجانے (یعنی یہ بات معلوم ہوجانے، کہ اللہ کا وجود ہے) کو ”عجیب“ کہا گیا ہے۔ اور اس کے آگے میں کیا کہہ سکتا ہوں ؟بس یہی کہ جوش صاحب کے داخلی واردات کچھ بھی رہے ہوں، لیکن ان کا علم اور قوت فکر دونوں تقریباًبے وجود تھے۔</p>
			<p>سلیم احمد کی تنقید پر اتنا وقت ا س لیے صرف ہواکہ ان کی شاعری کونظر انداز کرنے، ان کی تنقید کے مقابلے میں کم اہم سمجھنے، ان کے اصل ادبی مرتبے سے چشم پوشی کی جو رسم بہت دن سے رائج ہے، اس کے انتزاع کی طرف پہلا قدم میرے خیال میں یہی ہے کہ ہاتھی کے بچے کو پوری طرح عاقل و بالغ اور دشت شعر کے اکثر شیروں پر بھاری قرار دیا جائے۔ یعنی یہ مختصر سا مضمون در اصل سلیم احمد کی شاعری کو حقیر ساخراج عقیدت ہے۔</p>
			<p>میرا خیال ہے کہ سلیم احمد ہمارے زمانے کے سب سے بڑے غزل گویوں میں ممتاز مقام رکھتے ہیں۔ خود سلیم احمد نے نئی غزل پر بہت کچھ لکھا۔ وہ چاہتے تھے کہ نئی غزل کا استقبا ل کیاجائے، اس کی قدر پہچانی جائے۔ لیکن ساتھ ہی ساتھ، نئی غزل کے بارے میں ان کی کچھ الجھنیں بھی تھیں۔ وہ یہاں بھی ”پورے آدمی“ کی جلوہ گری دیکھنا چاہتے تھے، اس لئے انھوںنے نئی غزل کی تحسین کچھ مشروط اور کچھ متشکک انداز میں کی۔ اپنے مضمون ”جدید غزل“ میں انھوں نے لکھا:</p>
			<blockquote>
				<p>جدید غزل ایک بے کلچر معاشرے کی پیداوار ہے۔ ہم اپنا پرانا کلچر گم کر چکے ہیں اور نیا ہم نے ابھی پیدا نہیں کیا۔ اس لحاظ سے جدید غزل صرف ایک خلا میں سانس لے رہی ہے۔</p>
			</blockquote>
			<p>اس بات سے اختلاف کیا جا سکتا ہے کہ جدید غزل صرف ایک خلا میں زندہ ہے۔ لیکن سوال دراصل یہ ہے جب سلیم احمد نے غزل لکھی تو اس کے لئے زندہ ہوا کا ماحول خود انھوں نے کہاں سے حاصل کیا ؟ اس سوال کا جواب انھوں نے اپنے پہلے مجموعے بیاض کے دیباچے میں ان الفاظ میں دیا:</p>
			<blockquote>
				<p>گزارش ہے کہ میں نے یہ کتاب مائوں بہنوں اور بیٹیوں کے لئے نہیں لکھی ہے۔ اس کتاب کے پڑھنے والے سے میںجسمانی ہی نہیں، نفسیاتی بلوغت کا بھی مطالبہ کرتا ہوں۔</p>
			</blockquote>
			<p>”گزارش“ کے نام پر یہ ایک طرح کا منشور ہے، اور اس میں سنسنی خیزی کا وہی رنگ ہے جونئی نظم اور پورا آدمیمیں کم و بیش ہر صفحے پر نظر آتا ہے۔ لیکن اس کے پیچھے ایک اہم ادبی منصوبہ بھی تھا۔ شاعر کا مقصد اپنے پڑھنے والے کے لیے انقلاب کا مفہوم بیان کرنا نہیں، اور نہ یہ ہے کہ اسے اس بات پر تلقین کی جائے کہ یار، رات بہت لمبی سہی، لیکن صبح کبھی تو آئے گی، سحر جو شب سے عظیم تر ہے، وغیرہ۔ شاعر یہ بھی نہیں کہہ رہا ہے کہ میرے کچھ اپنے خیالات ہیں، تجربات ہیں، میری ذات میں کچھ اعماق ہیں، اور میںان کی ایک جھلک آپ کو دکھانا چاہتا ہوں۔ شاعر صرف یہ کہہ رہا کہ میںآپ سے اس قسم کی رومانیت کا مطالبہ نہیں کرتا جو ہر موڑ پر انقلاب کی آہٹ سنتی ہے اورہر زنداں کے ہرکواڑ کے پیچھے قفل کھلنے کی آواز سنتی ہے، یا سننے کی امید رکھتی ہے۔ شاعر یہ بھی نہیں کہتا کہ غزل کی فضا بہت تنگ ہو گئی ہے، میں اپنے لئے تھوڑی سی ہوا مانگتا ہوں، کہ اس میں نئے مضامین اور لفظیات کو لا سکوں۔ شاعر نے اپنا مقصود اگلے صفحے پر واضح کیا ہے: میرا کام تو بس یہ ہے کہ جو الفاظ آپ کی غزل میں تھے، اور ہر طرح کار آمد تھے، لیکن اب وہ آپ کی لفظیات سے نکل گئے ہیں یا نکال دیے گئے ہیں، ان الفاظ کو دوبارہ جھاڑ پونچھ کر آپ کے سامنے لے آئوں۔ اگلے صفحے پر یہ بیان ہے:</p>
			<blockquote>
				<p>خود رحمی او ر رقت کے جذبات بھی مجھے کچھ زیادہ پسند نہیں ہیں۔ یہ عناصر کسی حد تک مجھے بھی اپنے پیش روئوں سے وراثت کے طور پر ملے ہیں، مگر میں نے ان سے شعوری جنگ کی ہے۔ ۔ ۔ رہ گیا بعض ایسے الفاظ کے استعمال کامعاملہ، جنھیں اس زمانے کی جعلی مہذب سوسائٹی قبول نہیں کرتی تو اس سے معذرت کیے بغیر مجھے اس بات پر زور دینا ہے کہ اس سوسائٹی کومیر، سودا، نظیر اور آتش کی پوری کلیات کا مطالعہ بجبر [بالجبر] کرانا چاہیے۔</p>
			</blockquote>
			<p>اس فہرست میں ایک دو شاعر اور ہوتے تو اور بھی اچھا تھا، لیکن سلیم احمد کی بات کو قائم کرنے کے لئے یہ نام کافی تھے۔</p>
			<p>میں کہہ سکتا ہوں کہ جدید غزل کے بارے میںبہت سے دعوے، بہت سے تقاضے کیے گئے۔ بہت منشور لکھے گئے، یا اعلا ن عام کیے گئے۔ لیکن سلیم احمد کا محولہ بالا منشور، یااعلان، جو بھی کہیں، ان سب میں ایک بہت ہی بنیادی امتیاز رکھتا ہے: یہ غزل کے مزاج کے بارے میں اور غزل کی زبان کے بارے میں ہے۔ اس کااور کوئی ایجنڈا نہیں، اپنے لئے ہم خیال بنانے، اپنی پبلسٹی آپ کرنے کی کوئی کوشش یہاں نہیں ہے۔ ہاں اس منشور پر کچھ لوگ ناک بھوں چڑھا کرشاعر کو اپنی فہرست ملاقاتیان سے خارج کر دیتے، اس کا امکان ضرور تھا۔ لیکن خود شاعرنے اپنے لیے کوئی اپیل نہیں کی ہے۔</p>
			<p>یہ سوال غیر ضروری ہے کہ سلیم احمد نے اپنے اعلان نامے پر خود عمل کیا کہ نہیں، اور کس حد تک ؟شاعر سے یہ توقع کرنا کہ وہ اپنے بارے میں جو کہے گا اس پر عمل بھی کر کے دکھائے گا، اسے شاعر کے درجے سے اتار کر لیڈر کے درجے میں بند کرنے کے مترادف ہے۔ لیکن اگر ہم سلیم احمد کی غزلیں پڑھیں تو یہ بات ثابت ہو جاتی ہے کہ ان کے یہاں ”سنسنی خیزی“ کے علاوہ بھی بہت کچھ تھا۔ جدید غزل پر اپنے مضمون میں، اور دوسری کئی تحریروںمیں، سلیم احمد نے جدید غزل کے درجنوںاشعار نمونے یا مثال کے طور پر پیش کیے تھے۔ ان میں چند ہی ایسے ہیں جنھیں سلیم احمد کے طرز کے شعر کہا جاسکتا ہے۔ اس سے معلوم ہوتا ہے کہ سلیم احمدکا طرز غزل گوئی اس زمانے کے اکثر لوگوں سے مختلف تھا، اورجو کچھ وہ اپنے اعلان میں کہہ چکے تھے، اس پر عمل بھی کر رہے تھے۔</p>
			<p>سلیم احمد نے روایتی غزل (یعنی وہ غزل جسے حسرت موہانی کے زیر اثر روایتی سمجھا گیا) کے جن پہلوئوں کو ناقابل اقتدا قرار دیا تھا، وہ حسب ذیل تھے: (۱) خود رحمی اور رقت۔ اسے انفعالیت کہہ سکتے ہیں اور یہ وہ کیفیت ہے جو حالی اورحسرت موہانی کے زیر اثر ہمارے یہاں قائم ہوئی تھی۔ (۲) محفوظ، متین، اور شائستہ زبان۔ اسے ”تغزل“ کہہ کر حسرت موہانی وغیرہ نے عام، بلکہ قانون کے طور پر رائج کیا تھا۔ اب اس کی روشنی میں بیاض کی پہلی غزل دیکھیںتو صاف معلوم ہوتا ہے کہ شاعر نے گفتگو کا لہجہ اختیار کیا ہے، اور اس گفتگو میں ایک طرح کی انانیت اور تلخی اور خود احتسابی بھی ہے۔ یہ انداز اس وقت کی غزل میں ناپید تھا۔</p>
			<p>اس غزل کی خوبیوں کی فہرست طویل ہو گی۔ بعض باتیں عرض کرتا ہوںـ: یہ غزل طویل ہے، مسلسل ہے، بے تکلف گفتگو اور انانیت کا اندازلیے ہوئے ہے۔ بعض نئے اور پرانے شاعروں سے اظہار برأت بھی کرتی ہے، بلکہ ان پر کڑی اورسچی تنقیدی نظر ڈالتی ہے۔ اس میں حکایت با یار گفتن تو ہے، لیکن ”یار“ کی نوعیت کھلتی نہیں۔ وہ ساتھ کام کرنے والا کوئی دوست، ساتھ پڑھنے والا کوئی ہم سبق، کوئی معشوق جس سے بے تکلفی ہے اور جس کے ساتھ عشق کے ”درد“ وغیرہ کا معاملہ نہیں ہے، ان میں سے کوئی ہو سکتا ہے۔ وہ آج کے زمانے کا دوست/معشوق/سرسری ملاقات والاواقعیت پسند ”پارٹنر“ معلوم ہوتا ہے۔ معشوق کے ساتھ ایسا معاملہ گذشتہ زمانے میں توکیا، آج بھی ملنا مشکل ہے۔ یہ غزل اپنے وقت (یعنی تاریخی اعتبار سے وقت) سے آگے کی چیز ہے لیکن بعض معاملوں میں پیچھے بھی ہے۔ ہر مصرع برجستہ ہے، دونوں مصرعے پوری طرح مربوط ہیں۔ الفاظ میں باہم مناسبت کا پورا لحاظ رکھا گیا ہے۔ کچھ شعرا پر تنقیدی، یا دوستانہ نظر ڈالی گئی ہے اورکوئی نہ کوئی بنیادی بات کہی گئی ہے۔</p>
			<blockquote>
				<verse>
					عشق میں کھو کے عزتِ سادات
					میرؔ کی طرح کیوں پھریں ہم خوار
					ہم روش پر فراقؔ کی کیوں جائیں
					منزلِ غم نہیں ہمارا دیار
					ربط رکھتے ہیں گو یگانہؔ سے
					ان کا مسلک مگر ہے تیغ کی دھار
				</verse>
			</blockquote>
			<p>اپنے (اوراپنے بہانے سے معشوق کے) بارے میں حق گوئی کے شعر دیکھیے۔</p>
			<blockquote>
				<verse>
                    آئینہ کیوں خلوص کو دکھلائیں
                    اپنے دل میں بھرا ہوا ہے غبار
                    مفت بن باس لے کے عمر گنوائیں
                    کوئی ہم رام جی کے ہیں اوتار
				</verse>
			</blockquote>
			<p>اگلے صفحوں میں اسی خوش طبعی لیکن تلخ سچائی کے ساتھ باتیں ہیں۔ دو چار صفحوں کو چھوڑ کر اس غزل کی طرف آپ کی توجہ چاہتا ہوں۔</p>
			<blockquote>
				<verse>
					حرم کا پوچھنا کیا گھر خدا کا ہے مگر اے دل
                    وہاں توسب کے سب ہوں گے مسلماں، ہم نہیں جاتے
                    بلاوے تو بہت آئے مگر شہر نگاراں میں
                    وہی ہے امتیازِ جان و جاناں، ہم نہیں جاتے
                    ہمیں دو گز زمیں کو شہر والے منع کیا کرتے
                    مگر راس آگیا ہے اب بیاباں، ہم نہیں جاتے
                    بجا انسان کی عظمت، سفر بھی چاند کا بر حق
                    سلیمؔ اس کا برا کیا ماننا، میاں ہم نہیں جاتے
				</verse>
			</blockquote>
			<p>ان اشعار پر مفصل اظہار خیال کے لئے کئی صفحے درکار ہوں گے۔ فی الحال اتنا ہی کہہ دینا مناسب ہے کہ ایسی غزلوں پر ”غم جاناں“ یا ”غم دوراں“ کے عنوانات نہیں لگ سکتے، نہ ہی ”اظہار ذات“ اور ”داخلی بیان“ کے عنوانات لگ سکتے ہیں۔ یہ غزلیں ان مصنوعی تفریقات و انواع سے ماورا اور بری ہیں۔ یہ تفریقات اور انواع بیسویں صدی کے اوائل اور انیسویں صدی کے اواخر میں وضع کی گئی تھیں اور غزل کی دنیا میں بڑے بڑے انقلاب لانے کا دعویٰ کرنے والوں (مثلاً یگانہ اور فراق) کو بھی ان سے مفر نہ مل سکا تھا۔ سلیم احمد کی ان غزلوں کو پڑھیے تو لگتا ہے کہ ذہن وسط بیسویں صدی کا اور شاعری کے آداب، رکھ رکھائو، غیر انفعالی لہجے میں تھوڑی سی خوش طبعی کے ساتھ بات کہنے کا انداز، یہ سب انیسویں صدی کے اوائل کا ہے جب ہماری غزل پر در حقیقت بہار تھی۔ اور میں صرف غالب کی بات نہیں کررہا ہوں (غالب کا نام سلیم احمد نے اپنے دیباچے میں نہیں لیا تھا، کیونکہ وہ غزل کی لفظیات کی بات کہہ رہے تھے) ، میں مصحفی جیسوں کی بات کہہ رہا ہوں جنھیں کسی نے ”امروہہ پن“ پر ٹرکا دیا، کسی نے ”ذاتی رنگ کے فقدان“ کی جھاڑو پھیر دی، کسی نے ”مانوس و معصوم درد اور حسرت“ ، ”اوپر کے دانتوں سے نیچے کا ہونٹ دبالینے کی ادا“ کا غازہ پھیر کر مشاق اور مضمون آفریں استاد کو ٹکہائی کے مونڈھے پر بٹھا دیا۔ میں دیوان ششم، دیوان ہفتم اور دیوان ہشتم کے مصحفی کی بات کررہا ہوں، ملاحظہ ہو، یہ چند شعر مصحفی کے دیوان ہشتم سے ہیں۔</p>
			<blockquote>
				<verse>
                    نقشہ نہ کبھی صورت نوعی کا مٹے گا
                    نجّار کے ہے ہاتھ میں جب تک کہ بسولا
                    رات دن شہر کی گلیوں میں پڑے پھرتے تھے
                    عشق تھا جب کہ ہمیں اس بت ہرجائی کا
                    چرخ صندوقچہ فرنگ کا ہے
                    آنکھیں کرتی ہیں سیر تصویرات
                    کھلتا ہے قفلِ عیش مرا اس سے مصحفیؔ
                    جس کے ازاربند میں چھوٹی کلید ہے
                    گر رہوں شہر میں، ہو دود کے باعث خفقاں
                    جائوں صحرا کو تو دم گردِ بیاباں روکے
				</verse>
			</blockquote>
			<p>ماحولیات سے لے کر فلسفہ اورکائنات سے لے کر بے تکلف جنسی بیان، ان شعروں میں کیانہیں ہے ؟ سلیم احمد نے مصحفی کا آٹھوا ں دیوان نہیں دیکھا تھا، لیکن جس طرز سخن گوئی کو انھوں نے ہمارے زمانے میں عام کیا، اس کی داد میر اور مصحفی ہی سے مل سکتی تھی۔</p>
			<p>چند صفحے اور آگے چلیں تو وہی انداز برقرار ہیں، دل دکھی بہت ہے لیکن ہم ہنسنا جانتے ہیں۔ ہم یہ بھی کہہ دیں گے کہ دل دکھی وغیرہ کچھ نہیں ہوتا، یہ سب مصالحہ بھرے سموسے ہیں۔ غزل سے لطف اٹھانا سیکھیے، فراق صاحب کی طرح ”منزل غم“ میں نہ رہیے اور حسر ت موہانی کی طرح ”چکی کی مشقت“ اور ”مشق سخن“ کو برابر نہ سمجھیے۔</p>
			<blockquote>
				<verse>
                    ان کو ٹوٹا ہوا دل ہم بھی دکھائیں گے سلیمؔ
                    کوئی پوچھ آئے وہ کیا لیتے ہیں بنوائی کا
                    شہیدِ ناز کو کیا کیا گماں ہیں اور وہ نگاہ
                    مزاج پوچھ کے چھدا اتارنے والی
                    الجھتے ہیں وہ ربط باہمی کے ذکر سے اتنے
                    اسے گویا ریاضی کا کوئی مسئلہ سمجھتے ہیں
                    سلیمؔ ان سے نہ کہیے گا کبھی موسم نہیں اچھا
                    کہ ان باتوں کو بھی وہ ہجر کا دکھڑا سمجھتے ہیں
				</verse>
			</blockquote>
			<p>ابھی لطف غزل تھا اور لطف مضمون، کہ جو باتیں ان شعروںمیں بیان ہوئی ہیں ان کی بنیاد پرانے ہی مضامین پرہے۔ لیکن بیاض کی آخر ی غزل میں غالب اور ناسخ کی خیال بندی کو اسی ٹھسے کے ساتھ، لیکن اپنے ہی کو تختۂ مشق بنانے کے لئے باندھا۔ یعنی اپنی وقعت پر اکڑنے کے بجائے اپنی حقیقت کا احساس ہے (مصحفی کا پہلا شعر جو میں نے نقل کیا، دوبارہ ملاحظہ کریں) ، کہ ہم ساحل شعر اور دریاے علم کے چند صدف جمع کرنے کے سوا کچھ کرتے نہیں ہیں، اور آج یہی بہت ہے۔</p>
			<blockquote>
				<verse>
					جیسے تازہ ہی رہے گی گل مضموں کی بہار
					اس تکلف سے ترے رخ کو گلستاں باندھا
					ایسے چلتے ہوئے مضموں پہ کیا ناز سخن
					قدِ بالا کو ترے سرو خراماں باندھا
					یاد رخ سے نہ گیا جاتے ہوئے وقت کا غم
					بہتے پانی پہ عبث نقشِ گلستاں باندھا
					شاخ بے رنگئی مطلق سے جسے دل کہیے
					چند گل توڑ کے گلدستۂ امکاں باندھا
				</verse>
			</blockquote>
			<p>اپنی لا جواب خوبصورت مگر اختلافی باتوں سے بھری ہوئی کتاب غالب کونمیں سلیم احمد نے لکھا تھا کہ غالب کی فارسیت ”احساس کمتری کی پیداوارہیــ۔ “ غالب کے مشہور شعر</p>
			<blockquote>
				<verse>
                    غم نہیں ہوتا ہے آزادوں کو بیش ازیک نفس
                    برق سے کرتے ہیں روشن شمع ماتم خانہ ہم
				</verse>
			</blockquote>
			<p>پر سلیم احمد نے لکھا:</p>
			<blockquote>
				<p>پورا شعر مصنوعی ہے۔ حساس پڑھنے والا جانتا ہے کہ یہ اکڑ دکھاوے کی ہے۔ اس میں مبالغے کی مقدار ضروت سے زیادہ پائی جاتی ہے۔ فارسیت زدگی اس دکھاوے میں مدد دے رہی ہے۔</p>
			</blockquote>
			<p>لیکن حقیقت یہ نہیں ہے۔ حقیقت یہ ہے کہ تجریدی اور خیال بندی کے مضامین کے لیے فارسیت ناگزیر ہے اور یہی وجہ ہے کہ ہم اوپر منقولہ غزل کے اشعار میں سلیم احمد کے عام انداز سے زیادہ فارسیت دیکھتے ہیں۔ در اصل سلیم احمد کی غزل کی سب سے بڑی قوت یہ تھی کہ وہ مضمون لاتے تھے مگر گرد و پیش سے، اور استعارہ بناتے تھے سامنے کی باتوں سے۔ اس فن کو ان کے بعد والوں نے انھیں سے سیکھا۔</p>
			<p>اکائیکی غزلوں میں مضمون آفرینی اور استعارہ بندی پہلے ہی جیسی ہے لیکن جوانی کے چونچال پن کی جگہ کچھ افسردگی، کچھ محزونی جھلکنے لگی ہے۔ ممکن ہے سلیم احمد کو احساس ہو گیا ہو کہ دنیا اپنا حق لے کر چھوڑتی ہے، انسان کو اپنا غلام بنانے کی کوشش سے کبھی باز نہیں آتی۔</p>
			<blockquote>
				<verse>
                    صرف منزل کے تعین سے نہیں چلتا ہے کام
                    ہر سفر کے واسطے رخت سفر بھی چاہیے
                    تو نے گھر چھوڑا مگر گھر سے تعلق تو نہ توڑ
                    گاہے گاہے وحشتیں کم ہوں تو گھر بھی چاہیے
                    بعد میں کیاانجام ہوا یہ آگے پڑھنے والے بتائیں
                    اس کی کتاب دلداری کی پہلی جلد تو پوری تھی
                    میںبے نیاز ہوں محروم مدعا نہ سمجھ
                    کہ ایک دست طلب زیر آستیں ہوں میں
				</verse>
			</blockquote>
			<p>بیاض کی ایک مشہور زمانہ غزل کے کچھ شعر جو مجھے یادہیں:</p>
			<blockquote>
				<verse>
                    دل حسن کو دان دے رہا ہوں
                    گاہک کو دکان دے رہا ہوں
                    شاید کوئی بندۂ خدا آئے
                    صحرا میں اذان دے رہا ہوں
                    حاصل کا حساب ہو رہے گا
                    فی الحال تو جان دے رہا ہوں
				</verse>
			</blockquote>
			<p>اس کے بعد اب اسی طرح کی (یعنی اپنے بارے میں) غزل ”اکائی“ میں دیکھیں۔</p>
			<blockquote>
				<verse>
					تجھ کو صورت سے جانتا ہوں مگر
					نام کیا ہے یہ بھولتا ہوں میں
					جن سے آئینہ بھی گریزاں ہو
					ایسے چہروں کو دیکھتا ہوں میں
				</verse>
			</blockquote>
			<p>چراغ نیم شبتک پہنچتے پہنچتے روح کی تھکن نمایاں ہو جاتی ہے۔ دنیا سے محاربہ اب بھی جاری ہے، نہ ایں را خطر نہ او را ظفر، لیکن روح میں یہ احساس جاگزیں ہو چکاہے کہ میں رائیگاں سہی، لیکن رائیگاں نہیں ہوں۔ میری روح میں کرب ہے اور دل میں غم، یہی میری کائنات ہیں۔ میں اب وہ سرکش، گردن افراز سلیم احمد نہیں ہوں جو کہتا تھا۔</p>
			<blockquote>
				<verse>
                    نہ پوچھو عقل کی چربی چڑھی ہے اس کی بوٹی پر
                    کسی شے کا اثر ہوتا نہیں کمبخت موٹی پر
                    محبت کچھ بڑی ہے عمر میں اور ہے ہوس چھوٹی
                    مگر دل ہے کہ ہے سو جان سے لہلوٹ چھوٹی پر
				</verse>
			</blockquote>
			<p>اب یہ سلیم احمد خو د کوبے مصرف نہیں، بلکہ اس مسافر کی طرح دیکھتا ہے جس کی کشتی میں سوراخ ہی سوراخ ہوں اور وہ دو سوراخوں کو بند کرنے کے لئے اپنا دامن پھاڑے تو چار دیگر رخنوں کے لئے اسے اپنی پگڑی کی دھجیاں بنانی پڑتی ہیں۔ چراغ نیم شب کی ایک غزل میں تمام و کمال نقل کرتا ہوں۔</p>
			<blockquote>
				<verse>
                    دلوں میں درد بھرتا آنکھ میں گوہر بناتا ہوں
                    جنھیں مائیں پہنتی ہیں میں وہ زیوربناتاہوں
                    غنیم وقت کے حملے کا مجھ کو خوف رہتا ہے
                    میں کاغذ کے سپاہی کاٹ کرلشکر بناتا ہوں
                    پرانی کشتیاں ہیں میرے ملاحوں کی قسمت میں
                    میں ان کے باد باں سیتا ہوں اور لنگر بناتا ہوں
                    یہ دھرتی میری ماں ہے اس کی عزت مجھ کو پیاری ہے
                    میں اس کے سر چھپانے کے لیے چادر بناتا ہوں
                    یہ سوچا ہے کہ اب خانہ بدوشی کر کے دیکھوں گا
                    کوئی آفت ہی آتی ہے اگرمیں گھربناتاہوں
                    حریفان فسوں گر موقلم ہے میرے ہاتھوں میں
                    یہی میرا عصا ہے اس سے میں اژدر بناتا ہوں
                    مجھے ان سیپیوں کو دیکھ کر یوں ہی خیال آیا
                    یہ پانی سے میں اپنے خون سے گوہر بناتا ہوں
                    مرے خوابوں پہ جب تیرہ شبی یلغارکرتی ہے
                    میں کرنیں گوندھتا ہوں چاندسے پیکر بناتا ہوں
				</verse>
			</blockquote>
			<p>یہ غزل سلیم احمد کا مرثیہ ہے اور جدید انسان کا بھی۔ جس شخص نے سنگ دل حقیقت پرستی اور پنچایتی رائے زنی سے غزل گوئی آغاز کی۔ اس نے یہ غزل کہی، ہر طرح مکمل، خوبصورتی میںلاجواب، لیکن محزوں --اپنی محزونی اور دنیا کی بے وقعتی سے بھر پور۔ ان کی ایک اور غز ل کے دو شعر سنا کر آپ سے رخصت ہوتا ہوں۔</p>
			<blockquote>
				<verse>
                    دیوتا بننے کی حسرت میں معلق ہو گئے
                    اب ذرا نیچے اتریے آدمی بن جائیے
                    عالم کثرت نہاں ہے اس اکائی میں سلیمؔ
                    خود میں خود کو جمع کیجے اور کئی بن جائیے
				</verse>
			</blockquote>
			<p>(۲۵ ستمبر ۲۰۱۳ء کو اقبال انسٹی ٹیوٹ آف ریسرچ اینڈ ڈائیلاگ اور شعبۂ اردو، بین الاقوامی اسلامی یونی ورسٹی اسلام آباد کے اشتراک سے منعقدہونے والے سیمی ناربیاد سلیم احمد میں پڑھا گیا۔ )</p>
		</section>
	</body>
</document>