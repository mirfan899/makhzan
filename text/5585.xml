<document>
	<meta>
		<title>مکتوبات سید ابوالحسن علی ندوی: ۱</title>
		<author>
			<name>سید ابوالحسن علی ندوی</name>
		</author>
		<original-publication-year>1944</original-publication-year>
		<publication>
			<name>Bunyad, Volume 7</name>
			<year>2016</year>
			<city>Lahore</city>
			<link>https://gcll.lums.edu.pk/research-publications/bunyad-v-07-2016</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>No</contains-non-urdu-languages>
	</meta>
 	<body>
		<section>
	  	<p>مکرمی و محترمی، استفسارات کے جوابات پیشِ خدمت ہیں۔</p>
		 	<list>
				<li>(۱) سید معصوم احمد صاحب کا نام تمام خاندانی وثائق و تحریرات میں اسی طرح ہے، محمد معصوم صحیح ہے۔</li>
				<li>(۲) سید صاحب کی والدہ کے نام میں بڑا انتشار و اضطراب ہے۔ ابھی تک تحقیق نہیں۔</li>
				<li>(۳) شاہ ابوسعید صاحب کی چار صاحبزادیاں تھیں۔ خیرالنسا زوجۂ سید محمد مقتسم بن محمد معین و صالحہ و مریم زوجیان [کذا] سید محمد ولی و بی بی نجیبہ یہ سب سید ابواللیث صاحب کی حقیقی بہنیں تھیں۔ اس لیے بی بی ولیہ بنت سید ابوا للیث صاحب کی ان میں سے ہر ایک حقیقی پھوپھی تھی۔</li>
				<li>(۴) حافظ سید محمد صاحب سید صاحب کے ماموںزاد بھائی اور برادر نسبتی تھے، مکہ معظمہ میں انھوں نے تراویح میں قرآن مجید سنایا تھا مٹھائی کے حسابات ابھی تک ان کے کاغذات میں ہیں (سیرۃ السادات)۔</li>
				<li>(۵) شاہ ابواللیث سید صاحب کے حج سے پورے تیس (۳۰) سال پہلے انتقال کرچکے تھے۔ شاہ صاحب کا انتقال ۱۲۰۸ھ میں کوڑیال بندرمیںہوا (گلشن محمودی و سیرۃ السادات) ، معلمین مشاہیر سے سندات لے لیتے ہیں اور ان کو برسوں محفوظ رکھتے ہیں۔</li>
				<li>(۶) سید ابراہیم صاحب کی ایک صاحبزادی بی بی عاصمہ تھیں جو سید عبدالرحمن کی زوجہ اولیٰ ہیں۔ دوسری شادی آپ نے مولوی سید حیدر علی رامپوری (برادر مولوی سید محمد علی واعظ رامپوری) کی صاحبزادی بی بی نجم النساء سے کی۔</li>
				<li>(۷) جی ہاں سید محمد اشرف سید جعفر کے فرزند تھے اور سید اسلم کے بھائی۔ شاہ علم اللہؒ کے خال سید ابو محمد بن سید تقی عالم تھے جو امراے شاہجہانی میں سے تھے اور شاہزادہ مراد کی نیابت میں کابل و ملتان کے صوبہ دار تھے، خال سے مراد ماموں ہی معلوم ہوتے ہیں۔ شاہ علم اللہؒ کے حقیقی خالو نہیں تھے اس لیے کہ آپ کے نانا سید فتح عالم کی ایک ہی صاحبزادی تھیں جو شاہ علم اللہ کی والدہ ہیں، لیکن اشکال یہ ہے کہ سید ابو محمد صاحب کے بیٹوں اور پوتوں میں سید رحمت اللہ نام نہیں ملتا۔ ان کے دو صاحبزادے تھے سید مدنیۃ اللہ اور سید محمد شریف (لاولد) ۔ نام کی تصحیح کے لیے مراجعت کی جائے۔</li>
				<li>نوٹ: سید جعفر سید ابو محمد کے بھتیجے اور سید قطب عالم بن سید فتح عالم کے صاحبزادے ہیں۔</li>
				<li>(۸) سید صاحب بے شک اسی راستے سے تشریف لے گئے۔ ٹونک سے پالی تک اور پالی سے حیدرآباد تک کے خطوط میں آخرالذکر موجود ہے۔ لکھنؤ سے ان شاء اللہ نقل کروا کر بھیجوں گا، مطمئن رہیں۔</li>
				<li>(۱۰)  آپ کو جس صورت میں سہولت ہو۔ پہلے اول الذکر خطوط نقل ہو جائیں تو یہی نقل کروادیے جائیں گے۔</li>
				<li>(۱۱)  مجھے عذر نہیں، کسی فاضل آدمی کی تلاش میں ہوں۔ ٹونک میں کوشش جاری رہے گی۔ اب وباے ہیضہ سے امن ہوا ہے۔</li>
				<li>(۱۲)  بہتر ہے۔</li>
				<li>(۱۳)  میرے پاس یہ اقتباسات نہیں ہیں۔ لیکن مجھے یاد ہے کہ وقائع میں یہ حصہ ہے اس کے لیے بھی ٹونک سے خط و کتابت کرتا ہوں۔</li>
				<li>(۱۴)  شاہ صاحب کے پہلے سفر حج کا سنہ بھی ضمناً نتائج الحرمین میں سے معلوم ہوگیا یعنی ۱۰۷۵ھ۔ بس یہی اندازہ ہے معین تاریخ معلوم نہیں۔</li>
		  	</list>
		  	<p>میں حکیم صاحب کو ان شاء اللہ لکھوں گا۔</p>
		  	<p>دو چیزیں مجھے بھی دریافت کرنی ہیں:</p>
		  	<list>
				<li>(۱) شاہ عبدالعزیز کا جو خط منشی خیرالدین صاحب کے نام ہے اس میں ایک جملہ سمجھ میں نہیں آیا ”یکے دستخط دانان غریب ساکنان نواحی و جوار خطہ شریف“ (منظورۃ السعدائ)</li>
				<li>(۲) مولانا ولایت علی صاحب کی پہلی ملاقات سید صاحب سے کہاں ہوئی، وقائعسے معلوم ہوتا ہے کہ سفر حج میں عظیم آباد میں ملاقات ہوئی اور سوانح احمدی سے معلوم ہوتا ہے کہ مولانا اشرف صاحب سے پہلے اور ان کی معیت میں نیز تکیہ پر لکھنؤ سے واپسی پر قیام رہا۔ آپ کی تحقیق کیا ہے؟</li>
				<li>(۳) نتائج الحرمین کے مطلوب حصے کی نقل ان شاء اللہ پرسوں دو شنبہ یا دوسرے دن سہ شنبہ کو لکھنؤ سے ارسال خدمت ہوگی۔ میں اسی گاڑی سے لکھنؤ جارہا ہوں۔ سید صاحب کے حلیے کا کوئی ریکارڈ کم سے کم یہاں موجود نہیں۔ ٹونک سے شاید کچھ پتہ چل سکے البتہ کچھ کپڑے عم محترم سید اسمٰعیل صاحب کے پاس موجود ہیں جو اُن کے دادا سید اسمٰعیل صاحب کے کپڑوں سے مخلوط ہوگئے ہیں۔ ان سے کچھ اندازہ ہوسکتا ہے۔</li>
		  	</list>
		  	<p>بِکرمی سِمت میں غلطی ہوئی ہے۔ میں نے آپ کے گرامی نامہ سے قبل حذف کردیا تھا۔ آپ کے عنایت نامے سے مزید تائید ہوئی سخت عجلت میں ہوں معافی چاہتا ہوں۔</p>
		  	<p>منظورۃ السعداء کے میرے پاس رہنے کی زیادہ سے زیادہ کتنی گنجائش ہے؟</p>
		  	<p>اس عریضے کا جواب لکھنؤ کے پتے پر عنایت ہو۔</p>
		  	<p>علی</p>
		  	<p>۳۷ گوئین روڈ، لکھنؤ</p>
		  	<p>۴ شوال ۱۳۶۴ھ۔</p>
		  	<p>۱۹۴۴–۹–۱۴</p>
		  	<p>کا جواب ۴ شوال</p>
		</section>    
	</body>
</document>