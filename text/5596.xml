<document>
	<meta>
		<title>مکتوباتِ مسعود عالم ندوی: ۹</title>
		<author>
			<name>مسعود عالم ندوی</name>
		</author>
		<original-publication-year>1950</original-publication-year>
		<publication>
			<name>Bunyad, Volume 7</name>
			<year>2016</year>
			<city>Lahore</city>
			<link>https://gcll.lums.edu.pk/research-publications/bunyad-v-07-2016</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>No</contains-non-urdu-languages>
	</meta>
    <body>
		<section>
			<p>بسم اللہ الرحمٰن الرحیم</p>
			<p>دارالعروبۃ للدعوۃ الاسلامیہ</p>
			<p>[حیدر آباد، سندھ]</p>
			<p>۲۴ ربیع الثانی ۶۹ھ</p>
			<p>۱۳؍فروری ۵۰ء</p>
			<p>مکرمی و محترمی! السّلام علیکم ورحمۃ اللہ وبرکاتہ</p>
			<p>امید کہ مزاج عالی بخیر ہوگا۔ ہماری سفر سے واپسی وسطِ دسمبر میں ہوگئی تھی۔ پہلے قیام راولپنڈی میں تھا، اب حیدرآباد (سندھ) میں مقیم ہوں۔ یہ تبدیلی بعض مصالح کی بنا پر اختیار کی گئی ہے۔ افسوس اب تک آپ کی خدمت میں کوئی عریضہ ارسال نہیں کرسکا۔ آپ سے ملاقات کی تمنا تھی۔ گذشتہ مہینے لاہور آیا، مگر اتنا پریشان اور مشغول رہا کہ حاضر خدمت نہ ہوسکا۔ ان شاء اللہ آئندہ کبھی لاہور آنا ہوا تو ضرور حاضری دوں گا۔</p>
			<p>سفر پر روانہ ہونے سے پہلے کراچی سے میں نے اپنے ایک دوست کے ذریعے اسلامی تحریک کے دوسرے ایڈیشن کا ایک نسخہ آپ کی خدمت میں روانہ کیا تھا۔ امید کہ ملا ہوگا۔ آپ کے مفید مشوروں اور رائے عالی کا انتظار ہے۔ ممکن ہے تیسرا ایڈیشن بھی جلد شائع ہو جائے۔ دوسرے ایڈیشن میں آپ کی ہدایات سے میں نے بڑا فائدہ اٹھایا تھا، جیسا کہ آپ نے خود ملاحظہ فرمایا ہوگا۔</p>
			<p>اب اس خط کے لکھنے کی تقریب یہ ہے کہ مجھے برادر عزیز علی میاں (مولانا سید ابوالحسن علی ندوی، لکھنؤ) کا خط کل ہی ملا ہے، جس میں انھوںنے مجھے لکھا ہے کہ میں آپ کو جلد از جلد (/-۳۲۳) روپے ادا کردوں۔ اب آپ اس رقم کو علی میاں کی بجائے میرے ذمے سمجھیں۔ ان شاء اللہ جلد سے جلد ادا کردوں گا۔ اگر لاہور خود آنا ہوا تو خود ادا کردوں گا ورنہ کسی دوسرے ذریعے سے روانہ کرنے کی کوشش کروں گا۔ ۳۱مارچ آخری تاریخ ہے۔ ان شاء اللہ اس سے پہلے یہ رقم ضرور حاضر خدمت ہوجائے گی۔ علی میاں کو میں نے خط کا جواب دے دیا ہے۔</p>
			<p>امید ہے جواب سے ضرور ممنون فرمائیں گے۔</p>
			<p>والسّلام</p>
			<p>عاجز</p>
			<p>مسعود عالم</p>
		</section>    
    </body>
</document>