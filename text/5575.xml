<document>
	<meta>
		<title>نو آبادیاتی مسلم ہندوستان میں قدیم و جدید علوم کی آویزش: پس منظر اور پیش منظر</title>
		<author>
			<name>معین الدین عقیل</name>
		</author>
		<publication>
			<name>Bunyad, Volume 7</name>
			<year>2016</year>
			<city>Lahore</city>
			<link>https://gcll.lums.edu.pk/research-publications/bunyad-v-07-2016</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>جنوبی ایشیا کی معاشرتی و علمی تاریخ میں تعلیم کے فروغ کے لحاظ سے مسلمانوں کا عہد مثالی رہاہے، بالخصوص عہد مغلیہ میں علم و تعلیم کی اشاعت اس قدر وسیع پیمانے پر ہوچکی تھی کہ مغلیہ حکومت کے طویل عہد زوال میں سیاسی انحطاط کے باوجود تعلیمی درس گاہیں اور مسلمانوں کا نظام تعلیم و تربیت نہ صرف بدستور قائم رہا بلکہ اس میں کہیں کہیں مزید ترقی ہوئی۔ مولاناعبدالرحیم (۱۶۴۴ء – ۱۷۱۹ئ)، مولانا عبدالعلی بحر العلوم (۱۷۳۶ء – ۱۸۱۹ئ)، شاہ ولی اللہ (۱۷۰۳ء – ۱۷۶۱ئ) اور ان کے فرزند شاہ عبدالعزیز (۱۷۴۶ء – ۱۸۲۴ئ) اور شاہ غلام علی دہلوی (۱۷۷۳ء – ۱۸۲۴ئ) مسلمانوں کے اسی دورِ انحطاط میں اشاعت تعلیم اور اپنے درس و تدریس کی وجہ سے خاص شہرت و امتیاز رکھتے تھے۔ سیاسی طور پر تو مرکز برابر کمزور ہوتا رہا، لیکن جو نئی مسلمان سلطنتیں اور ریاستیں وجود میں آئیں، ان کے اکثر حکمرانوں نے علم کی سرپرستی کی۔ بعض علما نے بھی انتہائی ایثار سے اپنی زندگیاں درس و تدریس کے لیے وقٖٖٖف کر دیں۔ یہی وجہ ہے کہ سیاسی انحطاط کے باوجود علمی انحطاط کی رفتار نسبتاً کم رہی اور بعض مسلم ریاستوں، مثلاً اودھ، روہیل کھنڈ اور حیدر آباد میں تعلیمی معیار برقرار رہا۔ چند نئے تعلیمی مراکز، مثلاً بلگرام، الٰہ آباد اور سہالی بھی وجود میں آئے اور دہلی کی حکومت ختم ہونے کے باوجود خود دہلی اور اس کے اضلاع میں تعلیمی ترقی کی روایت برقرار رہی۔ معاشی زبوں حالی کے باوجود اس دور میں ایسے علما و مدرس بکثرت موجودتھے، جو عمر بھر طلبہ کو درس دینے کے ساتھ ساتھ اپنی قلیل آمدنی سے جو کچھ پس انداز کرتے، اسے کسی مدرسے کی تعمیر میں ہی صرف کر دیتے۔ یہ علما ہی تھے کہ سیاسی زوال کے عرصے میں حکومت اور امرا کی سرپرستی اور مالی امداد سے قطع نظر ملک کے روایتی تعلیمی نظام کو قائم رکھنے اور وسعت دینے میں مشغول رہے۔</p>
			<p>انگریزوں کی آمد کے وقت مسلمانوں میں تعلیم کا اپناایک خاصا جمہوری اور روایتی نظام روبہ عمل تھا، جس میں تعلیم اور مذہب کے درمیان رابطہ استوار رکھا گیا تھا اور عربی زبان اعلیٰ تعلیم کا ذریعہ تھی۔ ہر سطح کی تعلیم، ایک ایساسرمایہ تھی، جسے ہر کوئی بلا روک ٹوک حاصل کرسکتا تھا۔ نہ اس پر کوئی شرط اور پابندی عائد ہوتی اور نہ اسے کسی طرح کا معاوضہ ادا کرنا ہوتا۔ سیاسی صورت حال کے بدل جانے کے باوجود تعلیم کا یہ نظام اس وقت تک برقرار رہا، جب تک کہ انگریزوں نے سیاسی اقتدار پر قبضہ جمانے کے بعد تعلیمی نظام میں تبدیلی کی صورت نہ پیدا کر دی۔ انگریزوں کی آمد اور سیاسی اقتدار پر قابض ہونے کے کچھ عرصے بعد تک بھی یہ صورت حال کم وبیش اسی طرح برقرار رہی کہ محض بنگال میں، جہاں انگریزوں نے سب سے پہلے قدم جمائے، اسّی ہزار مدرسے تھے اور وہاں چار سو کی آبادی کے لیے ایک مدرسے کا اوسط ہوتا تھا اور قصبات کے بچے بالعموم لکھ پڑھ سکتے تھے اور اس وقت تک جب تک کہ ایسٹ انڈیا کمپنی نے دیہی اداروں کو توڑ نہ دیا، دیہاتوں میں قدیم تعلیمی ادارے بدستور برقرار رہے، لیکن سرپرستی سے بتدریج محروم ہوتے چلے گئے۔</p>
			<p>اس صورتِ حال کا اثر یہ ہوا کہ ان درس گاہوں کے اساتذہ، جو علما کی مثال تھے، اپنے معاشرے سے دور ہوتے چلے گئے۔ اس طرح یہ انگریزی تعلیم کا بڑھتا ہوا سیلاب ہی تھا کہ جس نے معاشرے میں انھیں ہر طرح متاثر کیا۔ چنانچہ ان نئے حالات اور اثرات میں انھوں نے ملی جذبے کے تحت اپنی زندگیاں اس مذہبی تعلیم کے لیے وقف کر دیں، جس پر اب خود ان کی اور ان کی قوم کی زندگی اور ان کے دین و ایمان کا دار و مدار رہ گیا تھا۔ لہٰذا بڑی مستقل مزاجی، مستعدی اور خلوص و بے لوثی کے ساتھ وہ اپنی تعلیم و تدریس کی روایات برقرار رکھنے میں کامیاب ہوئے اور ملک اور معاشرے میں ہر طرح کے زوال کے باوجود علم اور تعلیم ان کی زندگی کا لائحہ عمل بنے رہے۔ لکھنؤ کا مدرسہ ’فرنگی محل‘، اور دہلی کا ’مدرسہ رحیمیہ‘ مسلمانوں کے عہد زوال کی سب سے بڑی علمی یادگاریں ہیں۔ ’مدرسہ رحیمیہ‘ کے فیض سے شاہ ولی اللہ اور ان کے فرزندوں کی تحریک نے آئندہ ڈیڑھ سو برسوں تک برعظیم کے مسلمانوں پر اپنا راست اثر قائم رکھا، جس سے بیسویں صدی کے وسط تک پیدا ہونے والی تمام اسلامی تحریکیں متاثر ہوئیں۔ ’فرنگی محل‘ نے علوم اسلامی کے فروغ اور اس کی روایات کو آگے بڑھانے میں قابل قدر حصہ لیا، اور اس سے منسلک اور مستفیض علما نے برعظیم کی قومی اور سیاسی تحریکوں کے دوران مسلمانوں کی رہبری اور قیادت کی۔ شاید ہی کوئی قابل ذکر عالم اس عرصہ میں ایسا ہو، جس کا سلسلہ علماے فرنگی محل کے فرزندوں یا شاگردوں میں سے کسی تک نہ پہنچتا ہو۔ اس کی علمی حیثیت کا طفیل تھا کہ اس کے طلبہ اسلامی شرعی نظام کے تحت قاضی، مفتی اور محتسب بن سکے اور شرعی عدالتوں سے منسلک ہو سکے۔ اس نصاب کو برعظیم کے تقریباً سب ہی مدارس نے اختیار کیا۔ اس طرح ’فرنگی محل‘ نے اپنی علمی اور تعلیمی تحریک سے برعظیم میں مسلمانوں کے قدیم طریقۂ تعلیم میں اپنے اثرات مرتسم کیے اور یہ اثرات تاحال نظر آتے ہیں۔ یہ مدرسہ، عرفِ عام میں اس طرح کا مدرسہ نہیں تھا، جیسا کہ بعد میں ’دارالعلوم دیوبند‘ اور ’ندوۃ العلمائ‘ قائم ہوئے، اسے مدرسۂ فکر کہنا زیادہ مناسب ہوگا۔ ہاں، مولانا عبدالباری ندوی (۱۸۷۸ء – ۱۹۲۶ئ) نے اسے ۱۹۰۸ء میں لکھنؤ میں ’مدرسۂ نظامیہ‘ کی صورت دی، جو فرنگی محل کی عمارات میں ان کے انتقال کے بعد بھی جاری رہا۔ فرنگی محل کے علما میں سے چند بااثر علما، مثلاً مولانا عبدالحئی (۱۸۴۸ء – ۱۸۸۶ئ) نے مسلمانوں کو انگریزی تعلیم کی اجازت دے دی تھی، بشرطیکہ اس سے مذہب کو کوئی خطرہ لاحق نہ ہو، لیکن اس کے باوجود مدرسہ فرنگی محل اور اس سے وابستہ علما کی برطانوی عہد میں ایک اہمیت یہ ہے کہ انھوں نے برعظیم میں اسلامی تعلیم کی تشکیل نو کی کوشش کی اور اپنے حلقۂ اثر کے مسلمانوں کو روایتی تعلیم سے قریب تر رکھا، علما کے لیے ایک بلند تر معیار کا تعین کیا، ہر چہار جانب سے آنے والے طلبہ کی تربیت کی اور سارے برعظیم میں طلبہ کی لیاقت کا معیار یہ ٹھہرایا کہ وہ ’درس نظامی‘ کی تکمیل کر لیں۔ علماے فرنگی محل کو ان کی شخصیت کے غیر متنازعہ پہلو اور ان کی پرخلوص علمی کاوشوں کی وجہ سے ہمیشہ احترام حاصل رہا ہے۔</p>
			<p>علماے فرنگی محل کے معاصر علما میں ’مدرسہ رحیمیہ‘ سے فیض یافتہ اور شاہ ولی اللہ اور ان کے خاندان کے علما کا ایک طویل سلسلہ ہے، اور ان کے ساتھ ساتھ دہلی میں علماے خیر آباد اور مجدّدیہ سلسلے کے علما کا ایک وسیع حلقہ ہے، جو اسلامی علوم کی درس و تدریس اور ترقی میں مصروف رہے۔ شاہ ولی اللہ کی تحریک سے مستفیض علما نے جنگ آزادی ۱۸۵۷ء میں بڑی جانفشانی سے حصہ لیا، لیکن اس میں ناکامی ان مجاہد علما کے جذبات کو کم نہ کرسکی۔ خصوصاً سید احمد بریلوی کی تحریکِ جہاد سے تعلق رکھنے والے باقی ماندہ علمانے جنگِ آزادی میں بساط بھر حصہ لینے کے بعد اپنی جہادی سرگرمیوں کا مرکز شمال مغربی سرحدی علاقوں کو بنایا، لیکن ان کے ہم مسلک علما کے ایک طبقے نے شاہ عبدالعزیز کے مدرسۂ دہلی کے انداز پر، جو جنگ آزادی کے دوران بند ہوگیا تھا، مولانا محمد قاسم نانوتوی (۱۸۳۲ء – ۱۸۸۰ئ) کی سربراہی میں ۱۸۶۷ء میں دیوبند میں ایک مدرسہ قائم کیا اور اسے اپنے مذہبی اور سیاسی خیالات کی تعلیم و تلقین کا ذریعہ بنایا۔ اس کے قیام سے برعظیم کے مسلمانوں کی مذہبی قیادت کا مرکز دہلی سے دیوبند منتقل ہوگیا؛ جس نے کچھ عرصے بعد برعظیم کے مسلمانوں کی تعلیم اور سیاست میں نئی جہات کا تعین کیا۔</p>
			<p>مدرسۂ دیوبند کے قیام کا بنیادی مقصد یہ تھا کہ شاہ ولی اللہ کی تحریک سے وابستہ علما کی صحبت اور فیض رسانی اور مدرسے کی باقاعدہ تعلیم سے جس قدر علما تیار ہوں، وہ مساجد اور مدارس میں کام کرنے کی پوری استعداد رکھتے ہوں، درسی کتابوں سے فارغ ہوکر اساتذہ کی صحبت میں رہیں اور ان سے شاہ ولی اللہ کی حکمت اور سیاسی اصول سیکھیں۔ ابتدا بہت معمولی تھی۔ مولانا قاسم آغاز سے اس کے سرپرست اور مہتمم رہے۔ اس کا نصاب تعلیم، مستقل نظام عمل اور اسلامی قواعد انھی نے ترتیب دیے، جن میں بعد میں ترامیم ہوتی رہیں۔ مولانا رشید احمد گنگوہی (۱۸۲۸ء – ۱۹۰۵ئ) ، مولانا محمد یعقوب نانوتوی (۱۸۳۳ء – ۱۸۸۴ئ) جیسے نامور اور دیگر کئی علما اس میں درس دیتے تھے۔ مولانا قاسم کے انتقال کے بعد مولانا گنگوہی اس کے سرپرست بنے، جن کے انتقال پر اس مدرسے کی تاریخ کا پہلا دور ختم ہوتا ہے۔ اس دور میں اس کا نمایاں کارنامہ علمی تحریک کی توسیع اور بنیادی و مرکزی فکر کی حفاظت تھا۔ اس عرصے میں دیوبند کی علمی تحریک اطرافِ ہند سے نکل کر افغانستان، ترکی، وسط ایشیا اور حجاز تک پہنچ گئی۔ اس کی علمی شان اس حد تک تھی کہ یہاں سے فارغ التحصیل طلبہ کی ایک اچھی خاصی تعداد مقتدر اور متبحر علما کی حیثیت سے نمایاں ہوئی اور اس نے برعظیم کی علمی اور قومی و سیاسی تحریک کو قوت اور توانائی عطا کی۔</p>
			<p>دیوبند کا مدرسہ، علی گڑھ میں سید احمد خاں (۱۸۱۷ء – ۱۸۹۸ئ) کے قائم کردہ ’محمڈن اینگلو اورئینٹل کالج‘ سے، جو سید احمد خاں کی ہمہ گیر تعلیمی تحریک کا ایک اہم اقدام تھا، چند سال قبل، ۶۷ ۱۸ء میں، قائم ہوا تھا۔ یہ دونوں ادارے، جن کے درمیان کچھ عرصے بعد اولاً کشیدگی لیکن پھر مخصوص باہمی روابط کی صورتیں پیدا ہوئیں، دراصل ایک ہی مسلک روحانی کے تحت قائم ہوئے تھے، جس کا سلسلہ شاہ ولی اللہ تک پہنچتا ہے، لیکن دیوبند سے قطع نظر، کہ جس نے نصاب اور نظام تعلیم میں روایت اور مراجعت کو مدنظر رکھا، سید احمد خاں نے قدیم اور جدید علوم کا ایک متوازن نصاب علی گڑھ کالج کے لیے تجویز کیا تھا۔ ویسے مولانا قاسم بھی مدرسے کے نصاب میں قدیم علوم کے ساتھ ساتھ جدید علوم کے حق میں تھے اور اس مقصد سے کہ دیوبند کے فارغ التحصیل طلبہ دوسرے اداروں میں جاکر انگریزی اور جدید علوم حاصل کرنا چاہیں تو جاسکیں، دس سالہ نصاب کو کم کر کے چھے سالہ کر دیا گیا، تاکہ طالب علم کم عمری ہی میں دوسرے ادارے میں داخل ہوسکے۔ ۱۹۰۵ء میں مولانا محمود حسن (۱۸۵۱ء – ۱۹۲۰ئ) کی سرپرستی سے مدرسۂ دیوبند کا دوسرا اور مدرسے کے علما اور طلبہ کی عملی سیاست میں شرکت کا پہلا دور شروع ہوتا ہے۔ یہ اپنے ہم عصر علما کے مقابلے میں، انقلابی اورترقی پسندانہ خیالات رکھتے تھے۔ انقلابی جماعتوں کے مسلمانوں، ہندوئوں اور سکھوں سے ان کے قریبی روابط تھے۔ ان کے عہد میں دیوبند کے انقلابی خیالات رکھنے والے طلبہ کو بڑی تقویت حاصل ہوئی۔ ان طلبہ میں عبید اللہ سندھی (۱۸۷۲ء – ۱۹۴۴ئ) زیادہ نمایاں تھے، جنھوں نے ۱۹۰۹ء میں سابق طلبہ کی ایک انجمن ’جمعیۃ الانصار‘ بنائی تاکہ خلافِ حکومت اور اتحاد اسلامی کی سرگرمیوں میں دیوبند کے طلبہ کو شریک کر سکیں۔ اس کے توسط سے دیوبند اور علی گڑھ کے درمیان آل انڈیا نیشنل کانگریس میں شرکت کے مسئلے پر جو دیرینہ کشیدگی پائی جاتی تھی، وہ دور ہوگئی۔ مولانا محمود حسن نے، جو ایک ہمہ گیر سیاسی تحریک چلانا چاہتے تھے، دراصل علی گڑھ کے انقلابی عنصر کوبھی اپنے ساتھ شامل کرنے کی کوشش کی تھی۔ علی گڑھ اور دیوبند میں یوں بھی کبھی یکسر مغائرت نہ تھی۔ سید احمد خاں کے علاوہ، کہ جو دیوبند اور اس کے مقصد کو سراہتے تھے، نواب وقار الملک (۱۸۴۷ء – ۱۹۱۷ئ) نے دیوبند کے لیے حکومت حیدر آباد سے مالی امداد کا انتظام کرایا، اور ایک موقع پر دیوبند کے طلبہ نے ان کی خدمت میں سپاس نامہ پیش کیا۔ اس کے جلسوں میں علی گڑھ تحریک کے ایک فعال رکن صاحب زادہ آفتاب احمد خاں (۱۸۶۷ء – ۱۹۳۰ئ) بھی شریک ہوتے تھے۔ اس وقت دیوبند کی علی گڑھ کالج سے یہ مفاہمت ہوئی تھی کہ دیوبند کے مذہبی تعلیم یافتہ اگر انگریزی تعلیم حاصل کرنا چاہیں تو علی گڑھ میں حاصل کریں اور علی گڑھ کے انگریزی خواندہ وہ طلبہ، جو مذہبی تعلیم حاصل کرنا چاہیں تو دیوبند سے رجوع کریں۔ یہ صورت دراصل اس بات کی علامت تھی کہ دونوں مکاتیب فکر کے نقطۂ نظر بنیادی طور پر وقتی ضرورتوں کے تحت ایک درمیانی راہ کی تلاش میں تھے۔</p>
			<p>سید احمد خاں نے بھی بنیادی طور پر دراصل یہی کوشش کی تھی کہ مسلمان عصری تقاضوں کے تحت مغربی تعلیم حاصل کریں اور انگریزی زبان سیکھیں۔ وہ انھیں مسلمانوں کے تمام امراض کا شافی علاج سمجھتے تھے، لیکن اس کے باوجود مذہبی علوم اور عربی و فارسی سے انھوں نے کبھی بے اعتنائی نہیں برتی۔ اپنے تعلیمی منصوبوں کی مخالفت کے نتیجے میں انھوں نے ’مدرسۃ الاسلام‘ کے لیے، جو بعد میں ’محمڈن اینگلو اورئینٹل کالج‘ بن گیا، ۱۸۷۴ء میں مذہبی علوم کے نصاب کی تیاری کے لیے ایک مجلس تشکیل دی، جس میں اس وقت کے جیّد علما شامل تھے، لیکن علما کے رویے کی وجہ سے انھیں اس میں کامیابی نہیں ہوئی۔ بعض علما نے انکار کر دیا کہ وہ کسی ایسی مجلس میں کام نہیں کر سکتے، جس میں شیعہ بھی موجود ہوں۔</p>
			<p>سید احمد خاں کا عقیدہ تھا کہ کوئی بیرونی طاقت مسلمانوں کی تعلیم کی سرپرستی نہیں کر سکتی اور کسی قوم کے لیے اس سے زیادہ ذلت کی بات اور کیا ہوسکتی ہے کہ وہ اپنی قومی تاریخ کو بھول جائے اور اپنے اسلاف کے کارناموں کو نظر انداز کر دے۔ انھوں نے ’اینگلو – اورئینٹل‘ کالج قائم کیا تھا، جس میں مشرقی اور مغربی علوم کے علاحدہ علاحدہ شعبے تھے۔ مشرقی علوم کے شعبے میں اردو میں علوم شرقیہ، فارسی و عربی ادب اور جدید علوم پڑھائے جاتے تھے۔ اس میں انگریزی بھی بطور زبان پڑھائی جاتی تھی۔ مغربی علوم کے شعبے میں یونی ورسٹی کا مقررہ نصاب پڑھایا جاتا تھا۔ کچھ عرصے تک یہ دونوں شعبے جاری رہے، لیکن علوم شرقیہ کا شعبہ زوال پذیر رہا۔ یہاں تک کہ اساتذہ کی تعداد طلبہ کی تعددا سے زیادہ ہوگئی، چنانچہ مجبوراً اسے بند کردیا گیا۔</p>
			<p>’محمڈن اینگلو اورئینٹل کالج‘ کا قیام سید احمد خاں کے تعلیمی لائحہ عمل کا ایک اہم جز تھا، مگر ان کے اصل خواب کی یہ ایک جزوی تعبیر تھی اور وہ یہ دیکھ رہے تھے کہ یہ کالج مسلمانوں کی تعلیم کا سارا مسئلہ حل نہیں کر سکتا۔ ایک ایسے ادارے کی ضرورت مزید تھی، جو مسلمانوں کی تعلیم کے مسائل کا حل تلاش کرے اور تعلیم کو وسعت دے سکے۔ اس لیے انھوں نے ۱۸۸۶ء میں ’محمڈن اینگلو اورئینٹل ایجوکیشنل کانفرنس‘ کی تنظیم کی، جس کا مقصد مسلمانوں میں جدید تعلیم کو مقبول بنانے کے ساتھ ساتھ قدیم تعلیم میں عصری ضروریات کے ساتھ مطابقت پیدا کرنا تھا۔ اس کے علاوہ اسلامی علوم کی حوصلہ افزائی، مکتب اور مدارس کے قیام کے ذریعے قدیم نظام تعلیم اور قدیم علوم کا تحفظ اور تاریخی تحقیق اس کے ضمنی مقاصد تھے۔ اس کانفرنس کو ایک مستقل جماعت کی حیثیت حاصل ہوگئی اور اس نے تعلیم کے متعلق مسلمانوں میں ایک نیا شعور پیدا کرنے کے علاوہ مسلمانوں کی تعلیم کے بڑھتے اور زمانے کے بدلتے ہوئے مسائل پر تبادلۂ خیالات کا ایک ادارہ مہیا کرنے کا مفید مقصد بھی پورا کیا۔ جب قوم میں علی گڑھ کالج کے قیام کے مفید اثرات صاف طور پر نظر آنے لگے تو اس کانفرنس کو اپنے مقاصد میں مزید کامیابیاں حاصل ہونے لگیں اور اس کے اثرات مسلمانوں میں اس طرح پھیلنے لگے کہ اپنی قوم کے لیے ’محمڈن کالج‘ کے نمونے پر محمڈن اسکولوں اور محمڈن کالجوں، اورکچھ ہی عرصے کے بعد میں اسلامیہ اسکولوں اور اسلامیہ کالجوںکا قیام قومی خدمت کا سب سے زیادہ مقبول طریقہ بن گیا۔</p>
			<p>اس صورتِ حال میں قدیم اور جدید نظام تعلیم کے فرق کو پیش نظر رکھتے ہوئے اور تیزی سے بدلتے ہوئے زمانے کی ضرورتوں کے ساتھ ساتھ مغربی علوم کی دعوتِ مقابلہ کے نتیجے میں شبلی نعمانی (۱۸۵۷ء – ۱۹۱۴ئ) اور بعض علما کے ذہن ایک ایسے ادارے کے قیام کی بابت سوچ رہے تھے، جہاں ضرورتِ زمانہ کے مطابق قدیم اور جدید نصاب کی تدریس ہوسکے اور اس کے ذریعے علما کو ان کی وہ حیثیت، جو برطانوی عہد میں مذہب اور سیاست کے الگ ہونے سے معدوم ہوگئی تھی، یاد دلا کر معاشرے کی تعمیر کی جانب بلایا جاسکے۔ شبلی اس کے بہت مستعد داعی تھے۔ وہ سمجھتے تھے کہ جو نصاب اسلامی درس گاہوں میں مروج ہے اس نے ایک وقت میں بڑے بڑے علما پیدا کیے، جن میں عبدالعلی بحر العلوم (۱۷۳۷ء – ۱۸۲۰ئ)، محب اللہ بہاری (متوفی ۱۷۷۶ئ)، قاضی مبارک (متوفی۱۷۴۹ئ)، شاہ ولی اللہ جیسے اکابر شامل تھے، لیکن ان کے شاگرد ان سے کم درجے کے نکلے، شاگرد کے شاگرد ان سے بھی کم، پھر ان سے بھی کم کہ اب اہلِ کمال کا نام و نشان بھی نہیں۔ اس لیے شبلی اس حق میں تھے کہ نصاب کو آج کی ضرورتوں کے مطابق ڈھالنے کی ضرورت ہے جس میں قدیم علوم کے ساتھ ساتھ جدید علوم اور انگریزی زبان بھی شامل ہونی چاہیے۔ اس وقت ان کے ہم خیال علما میں مفتی لطف اللہ علی گڑھی (۱۸۲۸ء – ۱۹۱۶ئ)، مولانا عبدالحق حقانی (۱۸۵۰ء – ۱۹۱۶ئ)، شاہ محمد حسین الٰہ آبادی (۱۸۵۳ء – ۱۹۰۴ئ)، اور غلام حسین کنتوری (۱۸۲۷ء – ۱۹۱۵ء) بھی تھے۔ چنانچہ ۱۸۹۴ء میں مفتی لطف اللہ کے مدرسۂ فیضِ عام، کانپور میں ایک تقریب میں ایک ’مجلس ندوۃ العلمائ‘ کا قیام عمل میں آیا۔ مسلمانوں کی تعلیم کے باب میں یہ اجتماعی کوشش کی پہلی مثال ہے۔ جن علما نے اس نئی مجلس کی ضرورت والی دستاویز پر دستخط کیے، ان میں اس وقت کے اکابر و مشاہیر شامل تھے۔ ان میں دیوبند سے منسلک علما بھی تھے، علی گڑھ تحریک سے وابستہ علما بھی اور شاہ ولی اللہ کی فکر اور تحریک سے بالواسطہ یا بلا واسطہ متاثر علما بھی۔ اس طرح دیوبند، ندوہ اور علی گڑھ ایک ہی مذہبی فکر کے سوتے نظرآتے ہیں۔</p>
			<p>یہ وہ علما تھے، جنھوں نے علی گڑھ اور دیوبند دونوں سے قطع نظر، ایک وسطی نقطۂ نظر کی طرف رجوع کیا تھا۔ ایک قدامت میں کچھ جدید عنصر شامل کرنا چاہتا تھا اور دوسرا جدید کو قدامت کا پابند رکھنے کا خواہاں تھا۔ زیادہ اہم بات یہ ہے کہ علما کے اس طبقے نے علما کو اجتماعی زندگی میں قیادت سنبھالنے کی دعوت دی۔ شبلی اور مولانا عبدالحق حقانی نے اس کے قواعد و ضوابط مرتب کیے۔ اس کا مقصد عربی مدارس کا فروغ، اشاعتِ اسلام، مختلف الخیال علما کا رفعِ نزاعِ باہمی، سماجی اصلاح اور قوم کا مجموعی مفاد قرار دیا گیا، نصاب کو روشن خیال بنیادوں پر استوار کیا گیا اور مضامین میں انگریزی اور جغرافیہ بھی شامل کیے گئے، لیکن ۱۹۱۳ء میں اس کے نصاب میں تبدیلی واقع ہوئی اور اسے درس نظامیہ کے قریب کر دیا گیا۔ اس کی منصوبہ بندی اس طور پر کی گئی تھی کہ یہ تمام اسلامی مدرسوں، بشمول علی گڑھ کالج کا خود سے الحاق کر سکے۔ انگریزی کو اس مصلحت کے تحت نصاب میں رکھا گیا کہ اس کے ذریعہ فلسفۂ مغرب کا رد کیا جا سکے اور آریائوں سے مناظرے کرنے کے لیے ہندی اور سنسکرت زبانیں نصاب میں شامل کی گئیں۔ طلبہ کے لیے فوجی تربیت اور سیاسی و تاریخی موضوعات پر تقریر کی مشق کا اہتمام بھی کیا گیا۔</p>
			<p>ندوہ کے قیام کا علی گڑھ تحریک کے اکابر، بالخصوص سید احمد خاں، نواب محسن الملک (۱۸۳۷ء – ۱۹۰۷ئ) اورنواب وقار الملک نے خیر مقدم کیا۔ شبلی ندوہ اور علی گڑھ کے درمیان رابطے کی ایک کڑی تھے۔ انھوں نے ندوہ کے قیام اور اس کے لیے نصاب تیار کرنے کے علاوہ بعض عمدہ علمی روایات قائم کیں اور زیادہ اہم کام قلم سے کیا۔ وہ ندوہ کے توسط سے اشاعتِ اسلام کی تحریک چلانا چاہتے تھے۔ اس کے لیے انھوں نے منصوبے بنائے اور انھیں پھیلایا۔ ڈھاکا کے نواب سلیم اللہ خاں (۱۸۸۴ء – ۱۹۱۵ئ) کو اس تنظیم کا صدر مقرر کیا، جس کے ذریعے وہ اشاعتِ اسلام کا کام کرنا چاہتے تھے اور اس کا مرکز ندوہ کو قرار دیا، لیکن وہ یہ کام مکمل نہ کر سکے، زندگی نے انھیں مہلت نہ دی۔</p>
			<p>علی گڑھ سے وابستگی کے باوجود شبلی نے اس کی روح کو کبھی پوری طرح اپنی شخصیت میں جذب نہیں کیاتھا چنانچہ ان کے شاگردوں میں علی گڑھ تحریک سے فاصلہ برقرار رہا۔ اس کے باوجود ندوہ میں علی گڑھ کے اثرات تلاش کیے جا سکتے ہیں۔ شبلی نے قیام علی گڑھ میں مغربی درس و تدریس اور جدید علم کلام کے اصولوں اور مستشرقین کی کتابوں سے جو استفادہ کیا تھا اس کا فیض ان کے ذریعے ان کے مخصوص تلامذہ اور ندوہ کے عام طلبہ تک پہنچا۔ علی گڑھ کے علاوہ علماے مصر کے اثرات بھی ندوہ میں جھلکتے ہیں۔ ندوہ نے ان دونوں سرچشموں سے فیض حاصل کر کے ایسے علما پیدا کیے، جن کی نظر رفتارِ زمانہ پر رہی اور جو ایک خاص اسلوب کے تحت قوم کی علمی ضرورتوں کو پورا کرنا چاہتے تھے۔ شبلی کی عالمانہ لیاقت سے ندوہ نے، جب تک شبلی اس سے منسلک رہے، خاطر خواہ فائدہ اٹھایا۔ شبلی کی زیادہ توجہ اصلاحِ نصاب پر تھی۔ قدیم فلسفہ و منطق کو اس کے نصاب سے انھوں نے اس لیے خارج کیا کہ یہ یونانی علوم اسلامی علوم نہیں تھے۔ ان کے بجائے وہ جدید علوم اور انگریزی کو نصاب میں اس لیے شامل کرنے کے حق میں تھے کہ ان کے خیال میں یہ اب خود اسلامی علوم پر دسترس کے لیے ناگزیر ہوگئے تھے۔ اس سے بڑھ کر ان کا مقصد ندوہ جیسے ادارے کے قیام سے یہ تھا کہ وہ ایک نیا علمِ کلام پیدا کرے اور علما کو نئے علوم و فنون کی تعلیم دے۔</p>
			<p>شبلی کی ذاتی کوششیں ندوہ کے علاوہ علوم شرقیہ کے دیگر اداروں میں بھی کام آئیں۔ مملکت حیدر آباد میں واقع ’دارالعلوم‘ کا نصاب بھی شبلی کا تجویز کردہ تھا اور انھوں نے حیدر آباد میں ایک آزاد اور مستقل یونی ورسٹی کا تمہیدی خیال بھی پیش کیا اور اس کے لیے ایک یادداشت تحریر کی۔ اکابرِ حیدرآباد خصوصاً سید علی بلگرامی (۱۸۵۱ء – ۱۹۱۱ئ) اورعمادالملک سید حسین بلگرامی (۱۸۴۴ء – ۱۹۲۶ئ) سے ان کے روابط سید احمد خاں کے توسط سے پیدا ہوئے تھے۔ علی بلگرامی شبلی کے بڑے قدر دان تھے۔ شبلی نے قیام حیدرآباد میں ان کے کتب خانے سے خاصا استفادہ کیا، جس میں یورپی مطبوعات کا بڑا ذخیرہ تھا۔ کتب خانۂ اسکندریہ پر شبلی کے مقالے میں جن مستشرقین کے اقتباسات دیے گئے ہیں وہ علی بلگرامی کا ترجمہ تھے۔ سید احمد خاں نے ان کا تعارف عمائدینِ حیدرآباد سے کرایا تھا اور ان کی تصانیف، مسلمانوں کی گذ شتہ تعلیم اور المامون مختلف وقتوں میں وہاںبھیجیں، جنھیں بہت پسند کیا گیا۔ الفاروق کی تصنیف کے ارادے کا بھی ان سے سید احمد خاں نے ذکرکیا۔ شبلی نے حیدرآباد کا پہلا سفر ۱۸۸۱ء میںسید احمد خاں کی ہمراہی میں کیا تھا۔ مولانا شبلی کا رابطہ حیدرآباد سے بعد میں اس طرح مزید قریب ہوا کہ جب وہ دوسری بار حیدرآباد گئے تو نظام محبوب علی خاں نے ان کو تصنیف و تالیف کی مد میں ایک مستقل وظیفہ جاری کردیا اور ان کی تمام آئندہ تصانیف کو سلسلۂ آصفیہ کے تحت شائع کرنا منظور کیا۔ اس کے بعد ۱۹۰۱ء میں شبلی نے دوبارہ حیدرآباد کا سفر کیا اور وہاں قائم ’سرشتۂ علوم و فنون‘ کی نظامت پر فائز ہوئے اور چار سال تک یہ خدمت انجام دیتے رہے۔ اس عر صے میں انھوں نے الغزالی، علم الکلام، الکلام، اورسوانح مولانا روم تصنیف کیں۔ اس دوران ان کے روابط وہاں کے اصحابِ علم، دانشوروں اورعمائدین حکومت سے استوار رہے۔ ان ہی روابط کا ثمر تھا کہ حکومتِ حیدرآباد نے ندوہ کے لیے تین سو روپے ماہانہ امداد مقرر کردی جو ہمیشہ جاری رہی اور شبلی کے لیے ایک سو روپے ماہانہ وظیفہ مقرر ہوا جو وہاں باقاعدہ ملازمت پر فائز ہونے تک جاری رہا۔</p>
			<p>اگرچہ شبلی ۱۹۰۴ء میں حیدرآباد سے رخصت ہوگئے لیکن ان کا رابطہ یہاں برقرار رہا۔ چنانچہ جب ۱۹۰۸ء میں وہاں واقع قدیم ’دارالعلوم‘ کا الحاق، جو پنجاب یونی ورسٹی سے تھا، ختم ہوگیاتو ایک نئے نصاب کی تشکیل ضروری سمجھی گئی۔ اس وقت مملکت حیدرآباد میںناظم تعلیمات سید حسین بلگرامی تھے، جنھوں نے حکام بالا کی اجازت سے شبلی کو مدعو کیا کہ وہ اس مجلس کی رکنیت قبول کرلیں جو نصاب سازی کے لیے تشکیل پائی ہے۔ شبلی نے اس پیش کش کو قبول کرلیا اور حیدرآباد میں چند روز قیام کرکے ایک نصاب تیار کیا۔ وہ اپنے اس نصاب سے اس حد تک مطمئن ہوگئے تھے کہ انھوں نے اعلان تک کردیاکہ وہ دارالعلوم ندوہ کا الحاق اس دارالعلوم سے کردیں گے۔ شبلی کا تجویز کردہ نصاب ضروری رسمی کارروائی کے بعد منظور کرلیاگیا۔ شبلی وہاں زیادہ نہ رکے۔ ان کی واپسی کے بعد ایک عرصہ اس نصاب کے نفاذ میں لگ گیاکہ شبلی حیات نہ رہے، مگر ان کے شاگرد اور عزیزمولانا حمیدالدین فراہی (۱۸۶۲ء – ۱۹۳۰ئ) دارالعلوم کے سربراہ مقرر ہوئے۔ شبلی کے خیالات سے ان کے شاگردوں کا متاثر ہونا فطری تھا۔ فراہی نے نصاب میں ادبیات کا اضافہ کیا اور ذریعۂ تعلیم اردو قراردے دیا۔ وہ ۱۹۱۷ء تک دارالعلوم سے منسلک رہے۔ اردو کو ذریعۂ تعلیم قرار دینے کا ان کا اقدام بعد میں انقلاب آفریں ثابت ہوا اور جامعہ عثمانیہ کے قیام پر منتج ہو۔</p>
			<p>حیدرآباد کے اداروں سے قطع نظردیگر علاقوں تک بھی شبلی کی علمی شہرت عام تھی اور وہاں کے تعلیمی اداروں نے بھی ان سے فیض پایا۔ حکومت بنگال نے انھیں مشرقی بنگال و آسام کے عربی مدارس کی اصلاح کے لیے بنائی جانے والی مجلس کارکن نامزد کیا تھا جو ۱۹۱۰ء میں بنی تھی۔ وہ اس مجلس کے بھی رکن بنائے گئے تھے جسے مرکزی حکومت نے جولائی۱۹۱۱ء میں علوم شرقیہ کی ترقی و اصلاح کے لیے تشکیل دیاتھا۔ اس مجلس کے اجلاس شملہ میں منعقد ہوئے۔ اس نے جو سفارشات مرتب کیں ان سے ملک کے ذہین طلبہ کو بے حد فائدہ پہنچا۔ سرکاری وظائف پر علوم شرقیہ کے ان طلبہ کو جو انگریزی جانتے تھے، یورپ کی اعلیٰ درسگاہوں میں اعلیٰ تعلیم کے لیے بھیجا جانا منظور ہوا۔ یہ بھی طے ہوا کہ واپسی پر انھیں سرکاری جامعات میں پروفیسری پر فائز کیاجائے گا۔ زبان و ادبیات کے ممتاز اسکالرز، مولوی محمد شفیع (۱۸۸۳ء – ۱۹۶۳ئ)، (پنجاب یونی ورسٹی)، عبدالستار صدیقی (۱۸۸۵ء – ۱۹۷۲ئ)، (الٰہ آ باد یونی ورسٹی)، عظیم الدین احمد (۱۸۸۰ء – ۱۹۴۹ئ)، (بہار یونی ورسٹی)، منصور علی (۱۸۸۸ء – ۱۹۴۲ئ)، (علی گڑھ یونی ورسٹی) یورپ گئے اور واپس آکر اپنی جامعات میں پروفیسر کے عہدوں پر فائز ہوئے۔ ہر ایک نے اپنی مثالی تحقیقات سے نام پیدا کیا۔ اس مجلس کی سفارشات کی روشنی میں ’ڈھاکا یونی ورسٹی‘ قائم کی گئی تو اس میں علوم شرقیہ کا نصاب بھی تجویز کیا گیا۔ ۱۹۱۲ء میں صوبۂ متحدہ کی حکومت نے سرکاری اسکولوں میں مذہبی تعلیم کے اجرا کے لیے بنائی جانے والی مجلس میں شبلی کو بطور ایک رکن نامزد کیا۔ شبلی کی مشاورت ناگ پور یونی ورسٹی میں مشرقی زبانوں کے شعبے کی نصاب سازی میں بھی شامل ہوئی جو بعد میں ۱۹۲۰ء میں قائم ہوئی۔</p>
			<p>شبلی کی کوششیں مسلم یونی ورسٹی کے قیام میں بھی شامل رہیں، اگرچہ ابتداً وہ اس کی طرف سے پُر امید نہیں تھے، لیکن جب اس کے قیام کے آثار قوی ہوئے تو وہ اپنی اس خواہش کو نہ دباسکے اورکہاکہ کاش ’وہ دن آئے جب علی گڑھ میں مسلمان فیلو نظر آئیں، مسلمان تعلیمی منصوبے بنائیں، مسلمان ہی نصاب بنائیںاور فیلوشپ کے فیصلے خود کریں۔ جب اس تحریک میں زور و شور پیدا ہوا تو انھوں نے ندوہ کی جانب سے دس ہزارروپے کی خطیر رقم چندے میں اس وقت دی جب خود ندوہ اپنی امداد کے لیے کوشاں رہتاتھا۔ مسلم یونی ورسٹی کے لیے چندہ جمع کرنے کے لیے جب ایک وفد آغا خاں (۱۸۷۷ء – ۱۹۵۷ئ) کی سربراہی میں لاہور گیاتو شبلی بھی اس وفدمیں شریک تھے۔ اس یونی ورسٹی کے لیے قواعد و ضوابط بنانے والی مجلس کے بھی وہ رکن تھے۔ اس طرح صاف لگتاہے کہ جو مایوسی انھیں ابتدا میں اس یونی ورسٹی کے مقاصد اور اس کے قیام سے تھی وہ اب اس کی جانب سے پُر امید ہوگئے تھے۔ یوں اگرچہ شبلی کا نقطۂ نظر قومی صورتِ حال کے لحاظ سے تبدیلیوں کو ظاہرکرتارہاہے، اور مستقل مزاجی ان میں گاہے متاثر نظر آتی رہی ہے لیکن قدیم و جدید تعلیم کے معاملے میں وہ اپنے اخلاص سے دور کبھی نہ ہوئے اور مسلمانوں کی فلاح و بہبود، تعلیم کے وسیلے سے ہمیشہ ان کا مطمح نظر رہی۔</p>
			<p>شبلی کے ایسے خیالات کو اور ان کی اس ضمن میں کوششوں کو ایک ایسا نمائندہ زاویۂ نظر سمجھا جاسکتاہے جو ہمارے علما کے عمومی خیالات سے بہت مختلف اور متغائر نہیں اور جس پر مستقبل کامسلم ہندوستان علومِ اسلامیہ کو رائج کرنے میںقریب قریب متفق و معاون نظر آتاہے۔ قدیم و جدید علوم کے تعین یا ان کی آویزش میں یہ وہ مرحلہ تھا جس نے بڑی حد تک مستقبل کے لیے ایک لائحۂ عمل طے کردیاتھا جس پر مستقبل کے علمی و تعلیمی تصورات استوار اور مروج ہوتے رہے۔</p>
		</section>
	</body>
</document>