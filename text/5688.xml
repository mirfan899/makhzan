<document>
	<meta>
		<title>خطوط بنام رئیس احمد جعفری: ۲۹</title>
		<author>
			<name>ممتاز حسن</name>
		</author>
		<original-publication-year>1964</original-publication-year>
		<publication>
			<name>Bunyad, Volume 9</name>
			<year>2018</year>
			<city>Lahore</city>
			<link>https://bunyad.lums.edu.pk/website/journal/vol/5f960116cb2ca/page</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<annotation lang="en"><p>Mumtaz Hasan</p></annotation>
			<p><annotation lang="en">26 McNeil Road, Karachi</annotation>.</p>
			<p>۳۰ جنوری ۱۹۶۴ء</p>
			<p>محبی و مکرمی۔ آپ کے دو خطوط ملے اور علی برادران کی ایک کاپی بھی۔ جن الفاظ میں آپ نے میرا تذکرہ کیا ہے، میں یقینا ان کا مستحق نہیں ہوں، بلکہ سچ پوچھیے آپ کی عنایت اور بندہ نوازی نے مجھے اپنے آپ سے شرمندہ کیا۔ یہی کہہ سکتا ہوں کہ خدا آپ کو زندہ سلامت اور مصروف رکھے اور مجھے یہ توفیق دے کہ دنیا میں کوئی اچھا کام کر سکوں۔</p>
			<p>علی برادرانلکھ کر آپ نے بہت بڑا کام کیا ہے۔ ہم جب تک اپنے بڑے اور مخلص آدمیوں کی یاد تازہ نہیں رکھیں گے، ہم میں سے بڑے آدمی پیدا نہیں ہوں گے۔</p>
			<p>محمد علی ایک نادر شخصیت تھی۔ ان کا خلوص ان کی بصیرت سے بھی زیادہ تھا۔ اگرچہ ابتدا میں وہ سید احمد خاں، اقبال اور جناح کی طرح ہندوستانی قومیت کے تخیل سے وابستہ رہے، مگر ان بزرگوں کی طرح محمد علی کی خوبی یہ ہے کہ جب حقیقت ان پر واضح ہو گئی تو وہ فی الفور حقیقت کی طرف مائل ہو گئے۔ ان کے کردار میں یہ بات ایک نمایاں حیثیت رکھتی ہے کہ ان کی زندگی کی ابتدا ہم میں سے بہت سے لوگوں کی طرح یورپ زدگی سے ہوئی لیکن خاتمہ خالص اسلام پر۔ ابوالکلام آزاد کا معاملہ اس کے بالکل برعکس ہے۔ افسوس صد افسوس۔</p>
			<annotation lang="fa">
				<blockquote>
					<verse>
						در حرم زائید و در بت خانہ مرد
					</verse>
				</blockquote>
			</annotation>
			<p>میں نے جب پہلے پہل محمد علی کے خطوط دیکھے تو مجھے یہ دیکھ کر تعجب ہوا کہ خدا کی حاکمیت اور جزا و سزا کے متعلق ان کے الفاظ، مودودی صاحب کی ابتدائی تحریروں سے جن کا زمانہ بہت بعد کا ہے، مختلف نہیں ہیں۔ قرآن کے جو حقائق محمد علی پر قیدِ فرنگ کے دوران میں منکشف ہوئے، وہ ہم سب کے لیے مشعلِ راہ ہیں۔</p>
			<p>آپ کو معلوم ہوگا کہ ہم نے نیشنل میوزیم کے لیے محمد علی کی غزلیں جو جیل میں لکھی گئی تھیں، تین مسودوں کی صورت میں حاصل کی ہیں۔ ان کا عکس کسی صاحب نے میوزیم کی اجازت سے چھاپ دیا ہے۔ امید ہے نظر سے گذرا ہو گا۔</p>
			<p>زیادہ کیا عرض کروں۔ صرف شکریہ اور سلامِ شوق ہی عرض کر سکتا ہوں۔</p>
			<p>مخلص</p>
			<p>ممتاز حسن</p>
		</section>
	</body>
</document>