<document>
	<meta>
		<title>شہاب الدین غوری کی جائے شہادت اور مدفن؟</title>
		<author>
			<name>زاہد منیر عامر</name>
		</author>
		<publication>
			<name>Bunyad, Volume 9</name>
			<year>2018</year>
			<city>Lahore</city>
			<link>https://bunyad.lums.edu.pk/website/journal/vol/5f960116cb2ca/page</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>شہاب الدین غوری (۵۴۴ھ/۱۱۴۹ء – ۳ شعبان ۶۰۲ھ/۱۵ مارچ ۱۲۰۶ئ) کانام سلطان محمد معزالدین بن سام تھا۔ اسے جنوبی ایشیا میں مسلم اقتدارکابانی قراردیاجاتاہے جس نے اپنے عہدمیں موجودہ پاکستان، ہندوستان، ایران، بنگلہ دیش، افغانستان، ترکمانستان اور تاجکستان کے بڑے علاقوں پر حکومت کی۔ چند برس پہلے پاکستان کے ایٹمی سائنسداں جناب ڈاکٹر عبدالقدیرخاں (پ: بھوپال، یکم اپریل ۱۹۳۶ئ) کو اس تاریخی شخصیت سے دلچسپی پیداہوئی تو لاہور اسلام آبادجی ٹی روڈ پر گوجرخان کے قریب واقع بستی سوہاوہ ضلع جہلم میں اس کا مزار تعمیرکیاگیا۔ اس سمت جانے والے راستے پر مزار سلطان شہاب الدین غوری کے بورڈ آویزاںکیے گئے۔ غوری کا ”مزار“ جہلم شہرسے ۵۳ کلومیٹر کے فاصلے پرواقع ہے۔ جی ٹی روڈ پر دومیلی کے سامنے منچور کی طرف لہڑی لنک روڈ جاتی ہے۔ راستے میں بانٹھ، گورسیال، کرونٹے جیسے ناموں کے حامل علاقے آتے ہیں۔ کرونٹے روڈ سے بائیں جانب بنگلہ کرونٹالنک روڈ ہے۔ یہاں سے گھورسرہائی اسکول کرونٹہ اور بنیادی مرکز صحت کرونٹہ کے بعد وہاں سے دائیں جانب مہرقلی چوہان آتا ہے۔ پھر چار سو میٹر دائیں جانب گڑھاگدڑیاجھنڈا کا بورڈ لگا ہوا ہے جس کے بعد مذکورہ مقام واقع ہے۔ یہ ایک دشوارگذار پہاڑی سفر ہے۔ ایسا دشوارگزار پہاڑی مقام جہاں آج اتنی سہولتوں کے دور میں پہنچنا بھی آسان نہیں، کم و بیش آٹھ سو سال قبل تیرھویں صدی عیسوی میں کتنادشوار گذارہوگا۔</p>
			<p>مذکورہ مقام پر شہاب الدین غوری اور ڈاکٹر عبدالقدیرخان کے بڑے بڑے پورٹریٹ استقبال کے لیے آویزاں ہیں۔ عمارت کے چاروں جانب مداخل بنائے گئے ہیں۔ اس عمارت کی تعمیرکا آغاز ۱۱ستمبر ۱۹۹۴ء کو ہوا اور ۱۱ستمبر ۱۹۹۶ء کواس کی تکمیل ہوگئی۔ عمارت کی تعمیر میں وسط ایشیاکے مسلم طرز تعمیر کو پیش نظر رکھاگیاہے۔ کہاگیاہے کہ اس عمارت کو امیرتیموراور الغ بیگ کے مزارات کی طرزپربنایاگیاہے۔ لیکن یہ بات محض جزوی طور پر فقط اس کے مدخل کی حدتک درست مانی جاسکتی ہے کہ اس میں امیرتیمور (۹ اپریل ۱۳۳۶ء – ۱۹ فروری ۱۴۰۵ئ) اورایک دوسرے تیموری حکمران الغ بیگ (فارس، ۲۲ مارچ ۱۳۹۴ء – سمرقند، ۲۷ اکتوبر۱۴۴۹ئ) کے مقبرے کے مدخل کی جھلک پائی جاتی ہے۔ امیرتیموراور الغ بیگ دونوں سمرقندمیں ایک ہی مقبرے میںمدفون ہیں جس کا مدخل عمارت سے الگ اکائی کے طور پر بنایاگیاہے جس سے گذرنے کے بعد نیلا گنبد اور مینار زائرکا استقبال کرتے ہیں۔ غوری کے اس مقبرے میں مدخل عمارت کا حصہ ہے اس سے جدا نہیں اور یوں بھی اس تعمیرکو تیموری مقبرے کے علوِ شان سے کوئی نسبت نہیں۔ گورتیمور سے غوری کے اس ”مزار“ کو یہ نسبت ضرور حاصل رہی ہے کہ تیمورکے مقبرے کے بارے میں یہ شک پایاجاتارہاہے کہ آیاواقعی امیرتیمور اس عمارت میں دفن بھی ہے یانہیں؟</p>
			<p>اس عمارت کی کرسی سطح زمین سے پچاس فٹ بلند ہے۔ وسیع احاطے کے چاروں جانب برجیاں بنائی گئی ہیں۔ مرکزی عمارت پر بڑاگنبد ہے۔ دروازے پر قدیم طرز تعمیر کے مطابق دائیں بائیں یاحی یاقیوم اور درمیان میں آیۂ مبارکہ ”کل من علیھا فان… الخ“ درج ہے۔ اطراف میں اردو اور انگریزی میں غوری کے احوال پر مبنی الواح ہیں اور آخر میں غالبؔ کے شعر کے ساتھ ڈاکٹر عبدالقدیر خان صاحب کانام اور سنہ تعمیر ۹۶۔ ۱۹۹۴ء مندرج ہے۔ قریب ہی مسجدسلطان واقع ہے اور عمارت کے احاطے میں غوری میزائل کا ماڈل نصب ہے۔ یادگاری تختی کی عبارت کے مطابق:</p>
			<blockquote>
				<p>محمد معزالدین ابن سام جو نوجوانی میں شہاب الدین کہلاتے تھے اور بعدمیں سلطان محمد غوری کے نام سے مشہور ہوئے، غور افغانستان سے ہندوستان آئے۔ انھوںنے ۱۵۰ ہندوستانی راجائوں کی اجتماعی فوج کو جس میں کھنڈے، رائو، گوندرائے اور دوسرے کئی راجپوت حکمران شامل تھے اور جس کا سربراہ دہلی اور اجمیر کا راجہ رائے پتھورا المعروف بہ پرتھوی راج چوہان تھا، بڑی دلیری سے للکارا۔ یہ لڑائی ۵۸۸ ھ/ ۱۱۹۲ء میں دہلی کے شمال میں پانی پت کے قریب تھانیسر کے میدان میں لڑی گئی اور طلوع آفتاب سے لے کر سہ پہر تک جاری رہی۔ سلطان محمد غوری نے زرہ اور خود پہن کر فوج کی قیادت سنبھالی اوربارہ ہزار سواروں کو لے کر راجپوتوں کے ایک لاکھ بیس ہزار سورمائوں کے لشکرکے مقابلے کے لیے میدان میں نکل آئے بفضل اللہ تعالیٰ نہ صرف ان کو فتح و کامرانی نصیب ہوئی بلکہ تمام مشہور راجے واصل بہ جہنم (کذا) ہوگئے۔ اس عظیم الشان فتح نے مسلمانوں کو ہندوستان کا مالک بنادیا۔ سلطان غوری کے دوسپہ سالاروں قطب الدین ایبک اور بختیارخلجی نے فتح کا دائرہ وسیع کرتے ہوئے قنوج، بہار اور بنگال پر بھی قبضہ کرلیا۔ سلطان غوری کو مع تین محافظ (کذا۔ محافظوں کے) ۳ شعبان ۶۰۲ھ مطابق ۱۵ مارچ ۱۲۰۶ء کو لاہور راولپنڈی کی جرنیلی سڑک کی ایک نوائی (کذا۔ نواحی) بستی دھمیک میں عشا کی نمازکے دوران دھوکے اور سازش سے اپنے خیمے میں شہیدکردیاگیا۔ اناللہ واناالیہ راجعون۔ یہ اسی شہیدسلطان محمد غوری فاتح ہندوستان و بانیِ مسلم سلطنت کی جائے شہادت ہے۔</p>
			</blockquote>
			<p>آخر میں ڈاکٹرعبدالقدیرخان صاحب کی طرف سے بہ طور نذرانۂ عقیدت غالبؔ کا شعراور سنہ ۱۹۹۵ء درج ہے:</p>
			<blockquote>
				<verse>
					مقدور ہو تو خاک سے پوچھوں کہ اے لئیم
					تو نے وہ گنج ہائے گرانمایہ کیا کیے
				</verse>
			</blockquote>
			<p>بائیں جانب اسی عبارت کا انگریزی ترجمہ درج ہے۔ غالبؔ کے شعر کا مندرجہ ذیل ترجمہ کیاگیاہے:</p>
			<annotation lang="en">
				<blockquote>
					<p>Had I the power to command the wretched earth, I would demand, what happened to the entrusted treasures, so precious, so rare, like a diamond?</p>
				</blockquote>
			</annotation>
			<p>اگرچہ اس عبارت میں ’جائے شہادت‘ کے الفاظ استعمال ہوئے ہیں لیکن اس عمارت کی سمت آنے والے راستوں سے لے کر خود ”لوح مزار“ تک اس مقام کو سلطان شہاب الدین غوری کی ”آخری آرام گاہ“ قراردیاگیاہے، انٹرنیٹ پر ”وکی پیڈیا انسائیکلوپیڈیا“ میں بھی اسی مقام کو غوری کا مدفن بتایاگیاہے۔ صرف یہی نہیں بلکہ عمارت کے اندر باقاعدہ قبربناکر اس پر قرآنی آیات درج کی گئی ہیں۔ ”لوح مزار“ بنائی گئی ہے اوراس لوح پر صراحتاً ”آخری آرام گاہ“ کے الفاظ کندہ کیے گئے ہیں۔</p>
			<p>قبرکے تعویذکے چاروں جانب دیواروں اور چھت پر آرائش اور خطاطی کے مختلف نمونے ہیں۔ عمارت کے اطراف میں درج منتخب قرآنی آیات کی خطاطی کا معیار بلند نہیں ہے، ہماری قدیم عمارات میں خطاطی کا معیار خاصا بلند رہا ہے۔ عمارت میںداخل ہوں تو سامنے ”لوحِ مزار“ کی پشت ہے جس پرسلطان کا قطعہ تاریخ وفات درج ہے جس کے اوپر ”جائے شہادت“ کے الفاظ مرقوم ہیں لیکن ”لوحِ مزار“ کے اندرونی جانب یاحی یاقیوم، بسم اللہ اورآیۂ شریفہ کُلُّ نَفسِ ذَائِقَۃُ المَوت کے بعدجو عبارت درج ہے وہ اس طرح سے ہے:</p>
			<blockquote>
				<p>آخری آرام گاہ سلطان شہاب الدین محمدغوری علیہ الرحمہ فاتح ہند، شہادت ۱۵ مارچ ۱۲۰۶ء بمقام دمیاک</p>
			</blockquote>

			<p>اس کے نیچے ذیل کی رثائی نظم درج ہے:</p>
			<blockquote>
				<verse>
					ہندوستاں میں سطوتِ اسلام کا نقیب
					وہ پیکرِ شجاعت و سلطانِ ذی وقار
					تھی جس کے ساتھ خواجۂ اجمیر کی دعا
					جس تیغ زن کا حامی و ناصر تھا کردگار
					جس نے ملایا خاک میں کفار کا گھمنڈ
					آخر ہوا جو جنگِ ترائن میں کامگار
					دے کر شکست رائے پتھورا چوہان کو
					جیتا تھا جس غیور نے میدانِ کارزار
					بجتا تھا جس کے نام کا ڈنکا جہان میں
					اس نام ور کی باقی ہے بس اب یہ یادگار
					اپنے بھی جس کو بھول گئے تھوڑی دیر میں
					وہ غازی دفن ہے اسی مٹی کے ڈھیر میں
				</verse>
			</blockquote>
			<blockquote>
				<p>میجر جنرل شیر علی، ہلال جرأت</p>
			</blockquote>
			<p>صرف ”لوح مزار“ ہی پر نہیں بلکہ اس نظم میں بھی ”وہ غازی دفن ہے اسی مٹی کے ڈھیرمیں“ کہہ کر اس مقام کو سلطان کا مدفن بتایاگیاہے۔ لوح کے بیرونی رخ پر جو قطعہ درج ہے، وہ منہاج سراج کی تاریخ طبقات ناصری سے لیاگیاہے۔ قطعے کے ساتھ اس کا ماخذ تو درج ہے مگر مکمل حوالہ نہیں ہے اور مصرعوں کو نثری ٹکڑوں کی طرح لکھاگیاہے۔ جہاں تک املا کا تعلق ہے تو پہلے ہی مصرعے <annotation lang="fa">”شہادت ملک بحر و بر معزالدین“</annotation> کی کتابت میں بڑے اہتمام سے ”ملک“ کے میم پر پیش ڈالاگیاہے۔ جس کا مطلب ظاہر ہے، جب کہ شعر میں یہ لفظ مُلک (بضمِ میم) نہیں بلکہ مَلِک (بفتح اول و کسر دوم) ہے جس کا مطلب بادشاہ ہے۔ اسی طرح بعض بالکل غیرضروری نیز غلط اعراب استعمال کیے گئے ہیں مثلاً بحر کی ’با‘ کے نیچے کسرہ، ابتداکی ’دال‘ کو مکسور کرنا، سیوم کے ’سین‘ پر ضمہ، شعبان کے ’شین‘ کو کسرہ دینا، دوکی ’دال‘ پر فتحہ اور واو پر علامتِ سکون جزم، دمیک کی ’دال‘ پر علامتِ سکون جزم اور ’کاف‘ پر تنوین۔</p>
			<p>طبقات ناصری کا مکمل حوالہ مع فارسی متن کے یہاں درج کیا جا رہا ہے۔ یہ قطعۂ تاریخ طبقات ناصری کی جلد اول کے اٹھارویں طبقے کے دوسرے باب سے لیاگیاہے۔ اصل فارسی متن درج ذیل ہے:</p>
			<annotation lang="fa">
				<blockquote>
					<p>… چون مراجعت بغزنین کرد بردست فدائی ملاحدہ درمنزل دمیک درشہورسنۃ اثنین وستمائۃ شہادت یافت رحمۃ اللہ علیہ واسعۃ و یکی ازفضلای آن وقت درین معنی نظم کردہ است (تحریرافتاد تادرنظرپادشاہ مسلمانان آید)</p>
				</blockquote>
			</annotation>
			<annotation lang="fa">
				<blockquote>
					<verse>
						شہادت ملکِ بحر و بر معزالدین
						کز ابتدای جہان شہ چو او نیامد یک
						سیوم زغرہ شعبان بسا ل ششصد و دو
						فتا د د ر رہِ غز نین بمنز لِِ د میک
					</verse>
				</blockquote>
			</annotation>
			<p>طبقات ناصری ہی میں یہ وضاحت بھی درج ہے کہ سلطان کو شہادت کے بعد غزنی لے جایاگیا تھا۔ منہاج سراج نے لکھاہے:</p>
			<blockquote>
				<annotation lang="fa"><p>چون سلطان غازی معزالدین محمدسام بہ دمیک شہادت یافت … مرقدسلطان معزالدین ازمنزل دمیک بجانب غزنین روان کرد ند۔ ملوک و امرائے ترک کہ موالی سلطان غازی بودند مرقد سلطان را باخزانۂ فاخر ازدست امرا وملوک بقہر بستند ودرقبض آوردند …، وچون مرقد بغزنین رسید بعد از دو روز سلطانان بامیان علاء الدین محمد وجلال الدین علی پسران سلطان بہاء الدین سام بامیانی باستدعاے امرائے غور چنانچہ سپہ سالار سلیمان شیش و سپہ سالار خروش ودیگرمعارف دارالملک غزنین ازطرف بامیان برسیدند ودرشہرغزنین آمدند۔ سلطان علاء الدین محمد سام بامیانی کہ پسر مہتر بود بتخت بنشست۔</p></annotation>
				<p>ترجمہ: جب غزنہ لوٹا تو ایک باطنی فدائی کے ہاتھ سے منزل دمیک میں شہادت پائی۔ یہ ۶۰۲ھ کا واقعہ ہے۔ اس پر اللہ کی رحمت ہو۔ ایک فاضل نے یہ حادثہ نظم کر دیا تھا۔ وہ شعر یہاں اس لیے درج کیے جاتے ہیں کہ مسلمانوں کے بادشاہ کی نظرسے گذریں۔</p>
				<p>سلطان کی میت دمیک سے غزنہ کی طرف روانہ ہوئی توترک ملوک و امرانے جو سلطان غازی کے ملازم تھے، میت سلطانی اور کثیرمال و زر ملوک و امرائے غور سے بہ زور چھین کردونوں چیزیں اپنے قبضے میں لے لیں … میت غزنہ پہنچنے سے دو روز بعد بامیان کے سلطان علاء الدین محمد اورجلال الدین علی سلطان بہاء الدین سام کے فرزند امرائے غور مثلاً سپہ سالار سلیمان شیش و سپہ سالار خروش اور بعض دوسرے ممتاز اصحاب غزنہ کی استدعا پر بامیان سے آگئے، غزنہ میں داخل ہوئے سلطان بہاء الدین سام کے بڑے بیٹے علاء الدین محمدکو تخت پر بٹھایاگیا۔</p>
			</blockquote>
			<p>منہاج سراج کی پیدائش ۵۸۹ھ/۱۱۹۳ء کی ہے۔ طبقات ناصری میں آخری اندراج خان اعظم الغ خان بلبن کاہے جو شوال ۶۵۸ھ /ستمبر۱۲۶۰ء میں کیاگیا۔ اسی زمانے میں ابن اثیرالجزری کی <annotation lang="ar">الکامل فی التاریخ</annotation> لکھی گئی ہے۔ ابن اثیر کی تاریخ ولادت ۵ جمادی الاول ۵۵۵ھ/۱۳ مئی ۱۱۶۰ء اور اس کا سال وفات ۶۳۰ھ ہے۔ گویا شہاب الدین غوری کی شہادت کے وقت منہاج سراج کی عمر تیرہ برس اور ابن اثیرکی عمر سینتالیس برس کی تھی۔ یوں ابن اثیرکو منہاج سراج پر زمانی تقدم حاصل ہے۔ ابن اثیرنے سنہ ۶۰۲ھ/۱۲۰۵ء کے احوال میں لکھاہے:</p>
			<blockquote>
				<p>اس سال شعبان کی پہلی رات میں لاہور سے مراجعت کے بعد ایک مقام پر جسے دمیک کہاجاتاہے، شہاب الدین غوری قتل ہوا، یہ نماز عشا کاوقت تھا، اس کے قتل کا سبب یہ ہواکہ کھوکھرکفار کا ایک گروہ اس کے لشکر میں شامل ہوگیاتھا وہ اس کے قتل کے ارادے سے اس کے ساتھ ہو لیے تھے کیونکہ اس نے کھوکھروں کو غلام بنایااور قتل کیاتھا۔</p>
			</blockquote>
			<p>اس کے بعد قتل کے حادثے کی تفصیل بیان کرتے ہوئے ابن اثیربتاتاہے کہ:</p>
			<blockquote>
				<p>غوری کے ساتھیوںنے لشکرکو اکٹھے رکھنے اور خزانے وغیرہ کی محافظت کی خاطر غوری کی موت کو ظاہرنہ کیا۔ اس کی مرہم پٹی کرکے پالکی میں سوارکرکے ساتھ لے چلے اور اسی طرح کرمان پہنچے۔ یہ کرمان وہ ہے جو لاہور اور غزنہ کے درمیان واقع ہے، وہ نہیں جو فارس میں واقع ہے۔ یہاں تاج الدین یلدزنے اس لشکر اور شہاب الدین کا اسی طرح استقبال کیاجیسے وہ اس کی زندگی میں کرتاتھا لیکن جب اس نے پالکی کے اندردیکھا اور اسے غوری کی موت کا پتہ چلاتوشدت غم سے اس نے اپنے کپڑے پھاڑ ڈالے اور آہ و بکاکے ساتھ چیخ پکار شروع کردی۔ اس کے بعد غوری کی میت کو غزنہ لے جایاگیا اور وہاں اس مدرسے میں اس کی تدفین عمل میں آئی جسے خود اس نے تعمیرکروایاتھا اور جس کی عمارت میں اس کی بیٹی دفن تھی۔ یہ قافلہ وہاں ۲۲ شعبان کو پہنچاتھا۔</p>
			</blockquote>
			<p>ابن اثیرجیسے معاصر مؤرخ کی یہ شہادت واضح کررہی ہے کہ غوری کا مدفن دمیک یا رہتک نہیں بلکہ غزنی ہے۔</p>
			<p>عمادالدین اسماعیل ابی الفدا (۶۷۲ھ – ۷۳۲ھ) بھی اسی زمانے کا مؤرخ ہے جس نے اپنی <annotation lang="ar">المختصر</annotation> میں اس حادثے کاذکرکرتے ہوئے لکھاہے:</p>
			<blockquote>
				<p>ترجمہ: اس سال میں شعبان کی پہلی رات کو غزنہ اور خراسان کے بعض حصوں کا حکمران ابوالمظفرمحمدبن سام بن الحسین الغوری جب لاہور سے غزنہ کی طرف واپس جارہاتھا ایک مقام جسے دمیل کہاجاتاہے، میں قتل ہوا۔ عشاکی نماز سے پہلے کھوکھروں کے ایک گروہ نے جب کہ وہ اپنے خیمے میں تھا اسے چھریوں کے وار کرکے قتل کرڈالا۔ بعض کے مطابق وہ مفسدین اہل جبال کا ایک گروہ تھا جن پر غیاث الدین نے تاخت کی تھی۔</p>
			</blockquote>
			<p>عمادالدین نے اگرچہ محض قتل ہی کا ذکرکیاہے تاہم اس سے متقدم مؤرخین کی طرح متأخرین نے بھی اس پر روشنی ڈالی ہے۔ طامس ولیم بیل کی مفتاح التواریخ میں لکھاہے کہ:</p>
			<blockquote>
				<annotation lang="fa"><p>غیاث الدین غوری درسنہ پانصد نودونہ ہجری وفات یافت وبرادرش شہاب الدین محمدغوری بادشاہ غوروغزنی و ہندوستان گردید تاآنکہ کھکران درنواح لاہور عصیان ظاہرکردند و سلطان بنابرتنبیہ ایشان بہندوستان آمدوطوائف متمردان راسزادادہ۔ ہنگام معاودت دراثناء راہ بتاریخ غرہ ماہ شعبان روزسہ شنبہ سال ششصد و دوہجری دردمیک کہ دیہی است ازتوابع غزنی برکنار نیلاب ازدست یکی از فدائیان کھکر بقتل رسید تاریخ شہادت او ازالفاظ صاحب السریر استخراج بیابد وعزیزی درنظم آوردہ … الخ</p></annotation>
			</blockquote>
			<p>طامس ولیم بیل نے جو قطعۂ تاریخ شہادت نقل کیاہے اس کے متن میں دیگرمتون سے یہ فرق ہے کہ مصرعہ اولیٰ میں معزالدین کی بجائے شہاب الدین مرقوم ہے جس سے اس قطعے کے ایک اور متن کی نشان دہی ہوتی ہے۔ اس اقتباس سے معلوم ہوتاہے کہ وہ دمیک جس کا دوسرے مؤرخین ذکر کر رہے ہیں کہاں واقع ہے۔ طامس ولیم بیل کے الفاظ میں وہ دیہی است ازتوابع غزنی برکنار نیلابیعنی سوہاوہ کے نزدیک واقع دمیک سے اس کا کوئی تعلق نہیں۔ زمانہ بعد کی تواریخ میں بھی ایسے ہی اشارے ملتے ہیں۔ بلکہ صاحب سیرالمتاخرین نے تو ”ذکررحلت معزالدین سام ازین جہان“ کے زیرعنوان بڑی وضاحت کے ساتھ لکھاہے کہ غوری، لاہور سے غزنی جاتے ہوئے شہید ہوا اور یہ کہ اس کا مشہد غزنی کے دیہات کے قریب واقع تھا۔ پورااقتباس دیکھیے:</p>
			<blockquote>
				<annotation lang="fa"><p>سلطان شنیدکہ درنواح لاہورطائفہ کھوکھران عصیان ورزیدہ فتیلۂ فتنہ وشرارہ شرارت برافروختہ اندلہذا برائے تادیب آن گروہ ازغزنین روبلاہورآورد و ملک قطب الدین نیز از دہلی بخدمت سلطان رسیدہ باتفاق یکدیگرگوشمال آن جماعہ بی اعتدال کردند۔ سلطان بعدتنبیہ آن فرقہ و انتظام امورملکیہ از لاہورمعاودت بغزنین نمود چون نزدیک رسید در دہی ازدیہات غزنین ازدست فدائی کھوکھرکہ برکاب سلطان رفتہ بود باتفاقی کہ روداد درجہ شہادت یافت۔ گویند خزانہ بسیارازطلاونقرہ وجواہرزواہرازوماندازانجملہ پانصد من الماس کہ ازجواہرنفیسہ است بقلم درآمد و دیگراموال را ازہمین حال قیاس بایدکرد۔</p></annotation>
			</blockquote>
			<p>صاحب روضۃ الصفا میرخواند (۸۳۷ھ – ۹۰۳ھ) نے <annotation lang="fa">”بہ ہنگام بازگشت در منزل دمیک بدست فدائیان کشتہ شد واین در سوم شعبان سال ششصد و دوبود“</annotation> کی وضاحت کی ہے۔ محمد قاسم فرشتہ (۱۵۶۰ء – ۱۶۲۰ئ) کی تاریخ فرشتہ کے مطابق:</p>
			<blockquote>
				<p>۲ شعبان ۶۰۲ھ کو سلطان شہاب الدین دریائے سندھ کے کنارے (کذا) پر پہنچا اور وہاں برمہیک (کذا) نامی ایک مقام پر مقیم ہوا۔ یہاں کے قیام کے دوسرے روز سلطان شہاب الدین کے قتل کا المناک حادثہ وقوع پذیرہوا جس کی تفصیل یہ ہے کہ [ہندو] کھکروں کی قوم میں سے بیس افراد سلطان شہاب الدین سے بے حد نالاں تھے کیونکہ اس نے ان کے عزیزوں کو قتل اور خودان کو گھر سے بے گھر کردیاتھا۔ ان بیس کھکروں نے آپس میں مل کر شہاب الدین کو قتل کرنے کا منصوبہ بنایااور اس مقصد کے لیے اپنی جانیں وقف کردیں۔ جس دن سلطان برمہیک (کذا) کے مقام پر خیمہ زن ہوا اس کے دوسرے روز یہ کھکر کسی نہ کسی طرح شاہی خیمے تک پہنچ گئے اس وقت شاہی لشکر کوچ کی تیاریاں کررہاتھا اور فراش سراپردہ اتار رہے تھے۔ یہ قاتل شاہی خیمے کے اندر داخل ہوگئے۔ وہ شعبان کی تیسری رات تھی۔ ایک کھکر نے بڑھ کر دربان پر چاقوسے حملہ کیا اور بھاگ نکلا۔ اس دربان کے زخمی ہوتے ہی چاروں طرف ایک غلغلہ مچ گیا۔ شاہی خدمت گار بھی سراپردہ کو چھوڑ کر اس زخمی دربان کے پاس پہنچ گئے۔ جب کھکروں نے دیکھاکہ اس وقت شاہی خیمہ خالی ہے اور تمام محافظ اپنے بادشاہ کو تنہاچھوڑ کر زخمی دربان کے گرد جمع ہیں تو وہ لوگ سراپردہ کو پھاڑ کر ہاتھوں میں چھرے اورخنجر لیے ہوئے بادشاہ کی خواب گاہ میں داخل ہوگئے۔ اس وقت دوتین ترکی غلام بادشاہ کے پاس کھڑے تھے لیکن وہ ان کھکروں کو دیکھ کر سخت بدحواس ہوئے اور خوف کی وجہ سے بے حس و حرکت کھڑے رہے۔ شہاب الدین ابھی اٹھنے کی تیاری کر ہی رہا تھاکہ ان سفاکوں نے اس پر حملہ کردیا اور چھروں سے بائیس گہرے زخم اس کے جسم پر لگائے اور ایسے عظیم الشان فرمانروا کو ہمیشہ ہمیشہ کے لیے ختم کردیا، سلطان شہاب الدین کا قطعۂ تاریخ شہادت یہ ہے:</p>
			</blockquote>
			<annotation lang="fa">
				<blockquote>
					<verse>
						شہادت ملک بحر و بر معزالدین
						کز ابتدای جہان مثل او نیامدیک
						سوم زغرہ شعبان بسال ششصد و دو
						فتاد در رہِ غزنی بمنزل رہتک
					</verse>
				</blockquote>
			</annotation>
			<p>یہ وہی قطعۂ تاریخ شہادت ہے جوخوانندگان کرام سطور گذشتہ میںملاحظہ فرماچکے ہیںلیکن اس کا متن طبقات ناصری میں درج متن کے مطابق نہیں ہے۔ دوسرے مصرعے میں ”شہ چواو“ کو ”مثلِ او“ کر دیا گیا ہے۔ تیسرے مصرعے میں ”سیوم“ کو ”سوم“ بنادیاگیاہے اور مصرعہ چہارم میں جاے شہادت کانام ”دمیک“ کی بجائے ”رہتک“ کردیاگیاہے۔</p>
			<p>نثری متن میں بھی جاے شہادت کا نام مختلف طریقوں سے لکھاگیاہے جس سے متن کی کمزوری ہی ظاہرنہیں ہوتی، یہ بھی معلوم ہوتاہے کہ سلطان کے مشہد کے بارے میں مختلف آرا پائی جاتی ہیں۔ یہ سوہاوہ ضلع جہلم میں واقع دھمیک تھا یا کوئی اورمقام ؟ اور دھمیک نامی مقام کا املا بھی اختلافی ہے۔ مختلف مصادر میں اس کے نام کی مختلف صورتیں مندرج ملتی ہیں۔ کہیں دمیل ہے تو کہیں دمیک، کہیں دمنّک کہیں دیبک کہیں رتھک کہیں دھمیک، مہیبک، دہیک، حتی کہ محولہ بالا ترجمے میں اسے ”رہتک“ تک لکھ دیاگیاہے۔ تاہم ان میں سے ”دمیک“ کو قابل ترجیح قرار دیا جاسکتاہے جسے ابن اثیر اورصاحب طبقات ناصری نے استعمال کیاہے۔</p>
			<p>طبقات ناصری کے محقق عبدالحی حبیبی قندھاری نے ”دمیک“ کے محل وقوع پر ایک تعلیقہ لکھاہے جس میں اختلافِ مقام کی بحث کی ہے اور ”دمیک“ کامحل وقوع جہلم کے قریب تسلیم کیاہے۔ شہاب الدین غوری کے قتل کی روایات میںبعض دوسرے امور میں بھی اختلافات نظر آتے ہیں مثلاًجس رات شہاب الدین غوری کی شہادت ہوئی وہ شعبان کی پہلی رات تھی یا تیسری؟ وقتِ شہادت شہاب الدین اپنے بستر میں تھا یا حالتِ نماز میں؟ اسے قتل کرنے والاگروہ کون سا تھا۔ وہ کھوکھروں کا گروہ تھا گکھڑ تھے یااسماعیلی قرامطی تھے ؟ اگراہل جبال تھے تو اہل جبال سے کون مراد ہیں ؟وغیرہ لیکن عبدالحی حبیبی صاحب نے ان امور کی طرف توجہ نہیں فرمائی ہے اور یہ سوالات ہنوزجواب طلب ہیں۔</p>
			<p>اردودائرہ معارف اسلامیہ میں شامل T. W. Haig کے مقالے میں اس مقام کو دریاے سندھ کے قریب قرار دیتے ہوئے لکھاہے:</p>
			<blockquote>
				<p>۲۰ اکتوبر ۱۲۰۵ء کو اس نے غزنی سے ہندوستان کی طرف کوچ کیا اور قطب الدین ایبک کی مددسے کھوکھروں کو شکست دی لیکن غزنی کو واپسی کے وقت ۱۵ مارچ ۱۲۰۶ء کو دریاے سندھ کے کنارے آیا تواسمٰعیلیوں یا کھوکھروں نے اسے قتل کردیا۔</p>
			</blockquote>
			<p>افغانستان کے تحقیقی مجلے کابل میں شائع ہونے والے افغان فاضل یار محمدخان ترہ کئی کے ایک مقالے کی روسے، سلطان غوری کا مشہداور آخری آرام گاہ دونوں غزنی میں ہیں اورسلطان شہیدکی آرام گاہ پر گنبدتعمیرکیاگیاہے۔ ایک اور افغان فاضل آقای گویا نے بھی اس موضوع پر دادِتحقیق دی ہے اور اپنے نتائج تحقیق کا احصاکرتے ہوئے قراردیاہے کہ:</p>
			<blockquote>
				<p>ابن اثیر اور منہاج سراج جیسے معاصر مؤرخین نے سلطان کا مشہد دہک غزنہ کو قرار دیا ہے لہٰذا باقی اقوال ساقط الاعتبار ہیں۔ دہک اس زمانے میں غزنی کے معروف علاقوں میں سے تھا جیساکہ اصطخری، ابن حوقل اور مقدسی کی تحریریں اس پر مظہرہیںیہ وہی مقام ہے جہاں معروف شاعر مسعودسعدسلمان سات برس تک مقید رہا اور جس کے بارے میں اس نے کہاہے کہ:</p>
			</blockquote>
			<annotation lang="fa">
				<blockquote>
					<verse>
						ہفت سالم بسود سو و دہک
						ہفت سالم بسود سو و دہک
					</verse>
				</blockquote>
			</annotation>
			<p>یہ تمام شواہد اس امر پر دالّ ہیں کہ سلطان کا مشہد غزنی کے قریب واقع ایک قصبہ دمیک/ دہیک/ دہک یادھمیک ہے۔ اگراِکادُکامتاخرمصنفین اورعبدالحی حبیبی کی آرا ۲۱ کو تسلیم بھی کیاجائے تو بھی یہ حقیقت تو روزِروشن کی طرح عیاں ہے کہ شہاب الدین غوری کا مدفن غزنہ (افغانستان) کی اس عمارت میں واقع ہے جواس نے خود تعمیرکروائی تھی اور جہاں اس کی بیٹی دفن ہے اوریہ کہ دھمیک واقع سوہاوہ ضلع جہلم سلطان کا مدفن نہیں ہے۔</p>
		</section>
	</body>
</document>