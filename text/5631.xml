<document>
	<meta>
		<title>سید وارث شاہ کا پنجابی ترجمہ قصیدہ بُردہ شریف: تعارف، تجزیہ اور تقابلی مطالعہ</title>
		<author>
			<name>زاہد حسن</name>
		</author>
		<publication>
			<name>Bunyad, Volume 8</name>
			<year>2017</year>
			<city>Lahore</city>
			<link>https://gcll.lums.edu.pk/research-publications/bunyad-issue-8-2017</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>پنجابی شعری ادب میں تراجم کی شان دار روایت موجود رہی ہے۔ اگرچہ پنجابی نثری ادب میں بھی مختلف زبانوں کے بعض بے حد اہم نوعیت کے تراجم کیے گئے لیکن شعری ادب کے تراجم کو نثری ادبی تراجم پر ہمیشہ فوقیت حاصل رہی۔ پنجابی کی کلاسیکی شعری روایت میں بعض ایسے شعرا کے نام بھی ملتے ہیں جو نہ صرف پنجابی کے قادر الکلام شعرا کی صف میں شمار ہوتے ہیں بلکہ ان کے کیے گئے تراجم کی افادیت آج تک مسلمہ ہے۔</p>
			<p>سید وارث شاہ کا شمار ایسے شعرا میں ہوتا ہے جن کے کسی ایک تخلیقی شاہکار نے ان کی دیگر کاوشوں کو قارئین کی نظروں سے اوجھل رکھا ہے۔ مثال کے طور پر سید وارث شاہ کے قصہ ہیر رانجھا نے انھیں شہرت کی اس قدر بلندیوں تک پہنچا دیا کہ ان کے دوسرے کام پر زیادہ توجہ مرکوز نہیں کی جاسکی۔ حقیقت یہ ہے قصہ ہیر رانجھا پنجابی شعری ادب کی تاریخ میں ایک سنگِ میل کی حیثیت اختیار کر چکا ہے۔ پھر بھی جب ہم ان کی دوسری تخلیقی کاوشیں دیکھتے ہیں تو پتا چلتا ہے کہ وہ محض ایک قادر الکلام شاعر ہی نہ تھے بلکہ ایک بلند پایہ مترجم بھی تھے۔ ان کی یہ حیثیت قصیدہ بردہ شریف کے پنجابی ترجمے کے مطالعے کے بعد اور زیادہ واضح ہو کر سامنے آتی ہے اور انھوں نے ایک جگہ خود لکھا ہے:</p>
			<blockquote>
				<p>وارث شاہ میاں تیرا علم ہویا مشہور وچ جن تے انس طیریں۔</p>
				<p>(وارث شاہ میاں تمھارا علم تو جنات، انسانوں اور پرندوں میں بھی مشہور ہے)</p>
			</blockquote>
			<p>سبط الحسن ضیغم قصہ ہیر رانجھا اور قصیدہ بردہ شریف کے ترجمے کے علاوہ سید وارث شاہ کی تخلیقات کا ذکر کرتے ہوئے لکھتے ہیں:</p>
			<blockquote>
				<p>سید وارث شاہ نے قصہ ہیر رانجھا کے علاوہ کئی اور چھوٹے بڑے قصے تخلیق کیے۔ گنیش داس بڈہرہ ان کی ایک سے زیادہ سی حرفیوں کی بات کرتے ہیں … جو اس زمانے میں ہرمن پیارے ادبیات کا حصہ تھیں، لیکن ہمارے [کذا] تک پہنچنے والی سید وارث شاہ کی صرف حسبِ ذیل تخلیقات موجود ہیں:</p>
				<p>قصہ لاہور نامہ: یہ پنجاب پر احمد شاہ ابدالی کے حملوں کے بارے میں سی حرفی کی صنف میں لکھی گئی پنجاب کی منظوم تاریخ ہے۔</p>
				<p>قصہ سسی پنوں: یہ بھی سی حرفی ہے جسے ایک ڈھنگ میں پُر سوز انداز میں تخلیق کیا گیا ہے۔</p>
				<p>عبرت نامہ: اٹھارھویں صدی کے عہد زوال کا منظوم تذکرہ ہے۔</p>
				<p>معراج نامہ: پنجابی شعرا کے لیے معراج نامہ ہمیشہ ایک اچھوتا موضوع رہا ہے۔ سید وارث شاہ نے بھی اس واقعے کو منظوم کیا ہے، مختصر ہونے کے باوجود موثر تخلیق ہے۔</p>
				<p>دوہڑہ جات: سید وارث شاہ نے اس صنف میں زورِ قلم دکھایا ہے۔ دستبردِ زمانہ سے کئی دوہڑہ جات محفوظ رہ گئے ہیں اور ذاتی لائبریریوں میں موجود کتب کے اوراق کے مطالعے سے مل جاتے ہیں۔</p>
				<p>بارہ ماہ: ایک بارہ ماہ کو بھی سید وارث شاہ سے منسوب کیا گیا ہے۔</p>
			</blockquote>
			<p>وارث شاہ کی شاعرانہ عظمت پر بہت زیادہ لکھا جاتا رہا ہے اور اب تک لکھا جا رہا ہے۔ تاہم یہاں یہ امر باعثِ تشویش ہے کہ وارث شاہ کے پڑھنے والوں اور زیادہ تر لکھنے والوں کا محور و مرکز ان کی تصنیف قصہ ہیر رانجھا رہتی ہے۔ اس کی وجوہات پر بحث کرنے کی بھی ضرورت نہیں کہ اس پر بہت زیادہ لکھے جانے کے کئی اسباب ہیں جب کہ قصیدہ بردہ شریف کے ترجمے اور دیگر تصنیفات کے آنکھوں سے اوجھل رہنے کی بظاہر کوئی ایک وجہ نظر نہیں آتی، ماسواے اس کے کہ ہم بحیثیت مجموعی علم اور کتاب سے دور ہو چکے ہیں۔</p>
			<p>سید وارث نے قصیدہ بردہ شریف اور قصہ ہیر رانجھا کی تصنیف کا زمانہ ان اشعار میں کچھ یوں بیان کیا ہے:</p>
			<blockquote>
				<verse>
					یاراں سے بونجہ سن ہجری ظاہر ہویا
					تاں ایہہ بیت جواہر موتی لڑی کتاب پرویا
				</verse>
			</blockquote>
			<blockquote>
				<p>(جب گیارہ سو باون ہجری سنہ آیا، تو میں نے یہ اشعار کے جواہر اور موتی کتاب کی لڑی میں پروئے۔ )</p>
			</blockquote>
			<blockquote>
				<verse>
					سن یاراں سے اسیا نبی ہجرت لمے دیس دے وچ تیار ہوئی
					اٹھاراں سے تریہیاں سمتاں دی راجا بکرماجیت دے سارہوئی
				</verse>
			</blockquote>
			<blockquote>
				<p>(جب یہ کتاب تیار ہوئی تو گیارہ سو اسی ہجری جب کہ اٹھارہ سو تئیس بکرمی سال تھا۔ )</p>
			</blockquote>
			<p>۱۹۶۹ء میں ماہنامہ پنج دریا کے وارث نمبر میں محترمہ ممتاز سلیم کا ایک مضمون بعنوان ”سید وارث شاہ دا قصیدہ بردہ دا ترجمہ“ شائع ہوا، جس کا مطالعہ کرنے سے پتا چلتا ہے کہ سید سبط الحسن ضیغم نے قصیدہ بردہ شریف کی تدوین کے وقت یقینا اس مضمون سے بھی مدد حاصل کی ہو گی۔ مضمون نگار نے اپنے اس مضمون میں دعویٰ کیا ہے کہ ان کے پاس قصیدہ بردہ شریف کا ایک قلمی نسخہ موجود ہے۔ وہ لکھتی ہیں:</p>
			<blockquote>
				<p>راقم الحروف کے پاس قصیدہ بردہ کا ایک قلمی نسخہ موجود ہے، جس کے بارے میں خیال کیا جاتاہے کہ یہ حضرت وارث شاہ صاحب کے اپنے ہاتھ کا مخطوطہ ہے۔ یہ ایک خاصا ضعیف نسخہ ہے، جس کے صفحات تعداد میں ایک سو بیس ہیں، لمبائی چھے انچ اور چوڑائی تقریباً ساڑھے چار انچ ہے۔ لکھنے کا سنہ ۱۱۵۲ ہجری ہے۔</p>
			</blockquote>
			<p>اس حوالے سے وہ مزید لکھتی ہیں:</p>
			<blockquote>
				<p>یہ مخطوطہ جو ہمارے پاس ہے، اس میں فارسی اشعار کا ترجمہ علامہ جمال الدین چنابی نے کیا ہے۔ پنجابی اشعار سید وارث شاہ کے ہیں۔ فارسی کا ہر شعر عربی بیت کے نیچے لکھا ہے اور اس کے نیچے پنجابی شعر۔ خط عربی، فارسی یا پنجابی کا درمیانے درجے کا ہے اور اس کی طرز سے اس کی قدامت کا پتا چلتا ہے۔ قصیدے کے آخر میں پنجابی کے اشعار ہیں، جن سے تاریخ اور مصنف کا پتا چلتا ہے۔</p>
			</blockquote>
			<blockquote>
				<verse>
					یاراں سے بونجہ ہجری ظاہر ہوئے
					تاں ایہہ بیت جواہر موتی لڑی کتاب پروئے
				</verse>
			</blockquote>
			<p>یہ وہی شعر ہے جو تھوڑے سے فرق کے ساتھ ضیغم صاحب نے بھی درج کیا ہے اور اس سے آگے کچھ اور اشعار درج کیے گئے ہیں۔</p>
			<p>سید علی عباس جلال پوری وارث شاہ کی پنجابی شاعری کے بارے میں اپنی تصنیف مقامات وارث شاہ میں لکھتے ہیں:</p>
			<blockquote>
				<p>وارث شاہ پہلے عظیم شاعر ہیں جن کے کلام کے سبب پنجابی زبان اپنی پوری تابناکی، وسعت، لچک اور رعنائی کے ساتھ جلوہ گر ہوئی ہے۔ وارث شاہ کے پاس الفاظ و تراکیب کا ایک لا زوال ذخیرہ ہے جس میں عربی، فارسی، ترکی، سنسکرت بھاشا کے الفاظ موجود ہیں، لیکن اس بے ساختگی کے ساتھ استعمال میں آئے ہیں کہ غریب اور نامانوس معلوم نہیں ہوتے اور پنجابی کی اصل لطافت اور شگفتگی برقرار رہتی ہے۔ </p>
			</blockquote>
			<p>بقول سید علی عباس جلال پوری، وارث شاہ کے یہاں زبان و بیان کی وسعت کے ساتھ ان کے علم اور تجربے کا اظہار اور اس خطے میں رائج زبانوں کے اثرات بھی ان کی شاعری میں ملتے ہیں۔ لیکن حقیقت یہ ہے کہ سید علی عباس جلال پوری نے بھی یہ بات سید وارث شاہ کے لکھے قصہ ہیر رانجھا کے تناظر میں کی ہے، جب کہ ان کی دیگر تصنیفات کا مطالعہ کرنے سے بھی ان کی یہ بات سچ ہی ثابت ہوتی ہے کہ وارث شاہ کا علم، دینی و دنیاوی ہر حوالے سے ان کے ہر قصے کے ہر ہر لفظ میں بولتا ہے۔ آگے چل کر ہم دیکھتے ہیں کہ پنجابی نہ صرف یہ کہ دنیا کی قدیم ترین زبانوں میں سے ایک ہے بلکہ اس میں دیگر زبانوں کے علوم کا ترجمہ کرنے کی روایت بھی قدیم ہے، جو اس کے پڑھنے والوں کے ذوق، علم و حکمت اور علوم ظاہری و باطنی کے حصول سے شغف اور دلچسپی کی واضح دلیل بھی ہے۔ عذرا وقار لکھتی ہیں:</p>
			<blockquote>
				<p>وارث نے یہاں بہت سی رائج الوقت کتابوں کا ذکر کیا ہے۔ مثلاً یوسفی طب، میزان، قرطاسِ سکندری، طب اکبر، انواع، صرفِ بہائی، صرفِ میر، حیرت الفقہ، فتاویٰ برہنہ، رازقِ باری، واحد باری، خالق باری، گلستان، بوستان، بہار دانش، طوطی نامہ، شاہنامہ، قران السعدین، دیوان حافظ وغیرہ۔ عالمگیر کے عہد میں پنجابی زبان میں بچوں کے لیے نصابی کتب کا سلسلہ شروع کیا گیا … ایزد باری امید نے ۱۱۰۶ھ میں اللہ باری اور عبد الرحمن نے فارسی نامہ لکھا۔</p>
			</blockquote>
			<p>یہاں یہ بہتر معلوم ہوتا ہے کہ کچھ ایسی باتوں کی وضاحت کر دی جائے جو اس مضمون کی تیاری کے سلسلے میں متن، شاعروں اور ان کے تذکروں کے حوالے سے صحیح کھوج کے ضمن میں آڑے آتی رہیں۔ اور کچھ غلطیوں کا برملا اعتراف بھی کیا جائے، جو پنجابی شعر و ادب اور ان کے خالقوں کے حوالے سے کھوج، تدوین و ترتیب اور درست متن کے ساتھ مسلسل اگلی نسلوں تک نہ پہنچا کر ہم نے کی ہیں۔ وارث شاہ کے حوالے سے زیادہ تر تحقیقی، تنقیدی اور تجزیاتی کام قصہ ہیر رانجھا کے تناظر میں ہی کیا گیا ہے۔ نجانے کیوں ان کی دیگر تخلیقات کو درخورِ اعتنا نہیں سمجھا گیا۔ وارث شاہ کے فکر و فن کے بارے میں شائع ہونے والے رسائل و جرائد کی خصوصی اشاعتوں کے ساتھ ساتھ ان پر شائع ہونے والی کتب میں بھی یہی رویہ اور رجحان غالب نظر آتا ہے۔ کچھ اسی طرح کا سلوک ہمارے جدید و قدیم تذکرہ نگاروں اور تاریخ نویسوں نے حافظ برخورداروں کے حوالے سے بھی روا رکھا ہے۔ چونکہ حافظ برخوردار، وہ پہلے پنجابی شاعر ہیں جنھوں نے قصیدہ بردہ شریف کا منظوم پنجابی ترجمہ کیا۔ سید وارث شاہ سے بھی پہلے ان کا ترجمہ ملتا ہے۔</p>
			<p>اس ساری صورت حال کے باوجود خوش آیند بات یہ ہے کہ پنجابی زبان و ادب کے حوالے سے سبط الحسن ضیغم نے اپنی مخصوص افتادِ طبع کے پیشِ نظر جان توڑ محنت کی اور قصیدہ بردہ شریف کے متن کو سودھ کر پڑھنے والوں کے سامنے بہتر صورت میں پیش کرنے کے عزم نے انھیں وارث شاہ کی زندگی اور شاعری کے ساتھ ساتھ ان چاروں شعرا کے بارے میں بھی تحقیق پر اکسایا، جو حافظ برخوردار کے نام سے معروف ہیں، ورنہ مولا بخش کشتہ، ڈاکٹر فقیر محمد فقیر، قاضی فضل حق اور سید اختر حسین جعفری نے ایک دوسرے کی تقلید و تائید میں نہ صرف یہ کہ خاطر خواہ معلومات بہم نہ پہنچائیں بلکہ زیادہ تر باوا بدھ سنگھ کی کتاب پریم کہانی اور ڈاکٹر بنارسی داس جین کی کتاب پنجابی زبان تے اوہدا لٹریچر میں درج بعض بنیادی نوعیت کی معلومات پر ہی انحصار کیا۔</p>
			<heading>لفظ قصیدہ کے لغوی معنی:</heading>
			<blockquote>
				<p>قصیدہ کے لغوی معنی ہیں: (الف) ۔ قصد شدہ، (ب) ۔ سطبر یعنی دل دار گودا یا گاڑھا مغز۔</p>
				<p>قصیدہ عربی کی اہم ترین صنفِ سخن ہے جس میں مدح اور ہجو، رزم و بزم، عرفان و اخلاق سبھی کچھ بیان ہوتا رہا ہے لیکن قصیدہ اردو میں براہ راست عربی سے نہیں بلکہ فارسی کے توسط سے آیا ہے اور اردو کے قصیدہ گو شعرا نے قصیدہ نگاری میں بالعموم فارسی شعرا کی تقلید کی ہے۔ </p>
			</blockquote>
			<p>قصیدے کے حوالے سے مذکورہ تعریف سے ملتی جلتی ہی تعریف ہمیں خورشید رضوی کی تصنیف عربی ادب قبل از اسلام، جلد اول میں بھی ملتی ہے۔ وہ لکھتے ہیں:</p>
			<blockquote>
				<p>”قصید“ یا ”قصیدہ“ ، مادہ ”قصد“ سے نکلا ہے جس کے بہت سے مفہوم ہو سکتے ہیں مثلاً ارادہ کرنا، رخ کرنا، میانہ روی، سیدھا ہونا، ٹکڑے کرنا یا برابر برابر کے ٹکڑے کرنا، کونپلیں نکالنا، فربہ ہونا، وہیں کا وہیں مار ڈالنا، مرجانا، ہڈی کا جما ہوا گودا یا مینگ وغیرہ۔ ”قصیدہ“ کی وجہ تسمیہ کے سلسلے میں کئی معنوں پر قیاس دوڑایا گیا ہے مثلاً مینگ یا گودے کی نسبت سے اسے ”پر مغز کلام“ تصور کیا گیا ہے۔ برابر برابر کے ٹکڑے کرنے سے اس کے مصرعوں کی ہیئت کی طرف اشارہ سمجھا گیا لیکن سب سے زیادہ دل لگتی بات یہ معلوم ہوتی ہے کہ یہ ”قصد و ارادہ“ سے ماخوذ ہے کیونکہ رجز کے مقابلے میں، جو گویا بلا قصد و ارادہ چند بر جستہ مصرعوں پر مشتمل ہوتی تھی، قصیدے میں اشعار کی ایک معقول تعداد ”قصداً“ اور اہتمام کے ساتھ نظم کی جاتی تھی۔</p>
			</blockquote>
			<p>ان جملہ تعریفوں میں سے ایک تعریف جو دل کو زیادہ بھاتی ہے وہ ”پُر مغز کلام“ ہے، بالخصوص جب اس کا اطلاق رسول کریم صلی اللہ علیہ وآلہ وسلم کی مدح میں ہونے والے بیان پر کیا جائے، اور پھر سامنے قصیدہ بردہ شریف ہو تو لگتا ہے کہ قصیدہ کی تعریف وہی مخصوص تعریف ہے جو آپ صلی اللہ علیہ وآلہ وسلم کے لیے بیان ہوئی اور جو قصیدہ بردہ شریف میں امام محمد شرف الدین البوصیری نے بیان کی۔</p>
			<heading>قصیدہ بردہ شریف:</heading>
			<p>بشیر حسین ناظم نے قصیدہ بردہ شریف اور امام بوصیری کے حوالے سے لکھا ہے:</p>
			<blockquote>
				<p>قصیدہ بردہ شریف کے مصنف امام ابو عبد اللہ شرف الدین محمد بن سعید البوصیری تھے جو اپنے وقت کے علما میں شمار ہوتے تھے۔ اس زمانے کے متصوفہ میں اعلیٰ درجہ رکھتے تھے۔ عمر کے پچاسویں سال ان پر فالج کا حملہ ہوا۔ حکما سے علاج کروایا لیکن افاقہ نہ ہوا۔ ایک رات حضور سرور کونین صلی اللہ علیہ وآلہ وسلم کی بارگاہ میں اپنی بیماری کی کیفیت اشعار کی صورت میں بیان کرتے کرتے سو گئے۔ سرکار مدینہ تشریف لائے اور بوصیری پر اپنی چادر ڈال دی۔ اس چادر کی یُمن و برکت سے اللہ تعالیٰ نے بوصیری کو صحت عاجلہ و کاملہ سے نوازا۔ سید وارث شاہ نے اس قصیدے کا پنجابی ترجمہ کیا۔ وارث شاہ کے پنجابی اشعار میں عربی اشعار کا سا کیف و سرور ہے۔ وارث شاہ سے پہلے حافظ برخوردار رانجھا قصیدہ بردہ کا پنجابی ترجمہ کر چکے تھے۔</p>
			</blockquote>
			<p>اس سلسلے میں سبط الحسن ضیغم لکھتے ہیں:</p>
			<blockquote>
				<p>تراجم کے اس مجموعے میں شامل دوسرا ترجمہ حافظ برخوردار کی تخلیق ہے سوائے اس کے کہ انھوں نے یوسف زلیخا عہد عالمگیری میں ۱۰۹۰ھ/ ۱۶۷۹ء میں تخلیق کی اور ۱۶۳۰ء میں پیدا ہوئے۔ اس کے علاوہ متعلقہ تذکروں میں ان کے احوال و آثار کے بارے میں بہت کم مواد موجود ہے اور جو مواد موجود ہے اس سے معاملات اور الجھ جاتے ہیں۔</p>
			</blockquote>
			<p>ان حوالوں سے ماسوا، اس کے کچھ اور مقصود نہیں ہے کہ پنجابی میں سب سے پہلا منظوم ترجمہ حافظ برخوردار نے کیا اور یہ کہ اسے کتنا عرصہ ہو گیا۔ نیز یہ کہ جب قصیدہ بردہ شریف کا ترجمہ سید وارث شاہ کر رہے تھے تو ان کے سامنے کم از کم ایک ترجمہ ضرور موجود ہوگا۔ (ہم اس بات کا محض گمان ہی کر سکتے ہیں کہ انھوں نے یہ ترجمہ پڑھا ہوگا۔ )</p>
			<p>اب اس قصیدے کی تخلیق کے محرکات اور امام محمد شرف الدین البوصیری کے بارے میں کچھ جانتے ہیں۔ اس سلسلے میں ابوالبرکات مولانا محمد عبد المالک کھوڑوی کی شرح قصیدہ بردہ شریف اہمیت کی حامل تصنیف ہے۔ اس کے شروع میں ایک جگہ وہ لکھتے ہیں:</p>
			<blockquote>
				<p>قصیدۂ بردہ منطوم امام شرف الدین محمد بن سعید بوصیری علیہ الرحمۃ ایسا قصیدہ ہے کہ فصاحت و بلاغت اور اخلاص و محبت کے لحاظ سے حضور علیہ السلام کی نعت میں آج تک اس شان کا کوئی قصیدہ نہیں لکھا گیا۔ یہی وجہ ہے کہ اس کے ایک ایک شعر بلکہ ایک ایک لفظ میں تاثیر ہے اور بعض شعروں کی تاثیر تو ایسی ثابت ہوئی ہے کہ بڑے بڑے صالحین اور عام لوگوں نے اس کے متعلق متواتر شہادت دی ہے جس کی نسبت شک کرنا خلافِ اخلاص ہے۔ میرے خاندان میں ہمیشہ سے یہ قصیدہ پڑھا جاتا ہے۔ اور میں نے بارہا آزمایا ہے کہ یہ حصولِ حاجات اور دفع مصائب کے لیے تیر بہدف ثابت ہوا ہے۔ اس زمانے میں اس کے برکات اظہر من الشمس ہیں۔</p>
			</blockquote>
			<p>اسی شرح میں آگے جا کر وہ امام محترم البوصیری کے بارے میں لکھتے ہیں:</p>
			<blockquote>
				<p>قصیدہ بردہ کے ناظم علیہ الرحمۃ کا نام امام شرف الدین ابو عبد اللہ محمد بن سعید بن عماد بن محسن بن عبد اللہ بن منہاج بن بلال منہاجی ہے۔ آپ بوصیری کے لقب سے ملقب تھے۔ آپ کا حال کتب ذیل سے معلوم ہو سکتا ہے:</p>
				<p>فوات الوفیات، مصنفہ ابنِ شاکر، جلد دوم، صفحہ ۲۰۵،</p>
				<p>حسن المحاضرہ، مصنفہ سیوطی علیہ الرحمۃ، جلد اول، صفحہ ۲۷۳،</p>
				<p>انسائیکلو پیڈیا اوف اسلام، جلد اول، صفحہ ۸۰۴،</p>
				<p>معجم البلدان، جلد اول، صفحہ ۶۰۳، مطبوعہ مصر،</p>
				<p>آپ مغربی الاصل ہیں۔ دلاص میں پیدا ہوئے اور بصیر میں جو ملک مصر کے ایک گاؤں کا نام ہے، نشو و نما پائی۔ آپ شوال کے پہلے سہ شنبہ ۶۰۸ ھ میں پیدا ہوئے اور ۶۹۶ھ میں وفات پائی۔ حافظ فتح الدین ابن سید الناس نے لکھا ہے کہ آپ نظم میں جزار اور وراق سے (جو مشہور شاعر ہیں) فصاحت و بلاغت کے اعتبار سے زیادہ فائق و افضل تھے۔ </p>
			</blockquote>
			<p>سبط الحسن ضیغم نے ان کے حالات میں اضافہ کرتے ہوئے بتایا ہے:</p>
			<blockquote>
				<p>ابو عبداللہ عبداللہ شرف الدین محمد نسلاً عرب نہیں تھے، بلکہ آپ کا خاندانی سلسلہ بربر قومیت سے تھا، جس کی ایک معروف شاخ بنو جنون ہے جو صنہاجہ قبیلے کا ایک حصہ ہے (ص: ۵: مقدمہ دیوان بوصیری) بوصیری کے بزرگ قلعہ بنی حماد میں مقیم تھے، جو وسطی غربی الجزائر میں واقع تھا۔ وہاں سے نقل مکانی کر کے بالائی مصر میں بوصیر نامی گاؤں میں آبسے، جو آج بوصیری کی وجہ سے عالمی شہرت کا مرکز بن گیا۔</p>
			</blockquote>
			<p>وجہ تخلیق اس قصیدے کی پہلے بھی بیان کی گئی ہے۔ تاہم یہ حقیقت ہے کہ جب بھی اس قصیدے کا کوئی ترجمہ ہوا، اس کی شرح کی گئی یا پھر اس کے حوالے سے گفتگو ہوئی تو امام بوصیری کی بیماری کا بیان اور اس قصیدے کی تخلیق کے ما بعد شفا نصیب ہونے کا ذکر بھی ضرور آیا۔</p>
			<p>عالم فقری نے اس قصیدے کا منثور ترجمہ کیا ہے۔ قصیدے کے شروع میں وہ اس واقعے کا بیان ان الفاظ میں کرتے ہیں:</p>
			<blockquote>
				<p>بیماری جب طول پکڑ گئی تو دوست احباب سب کچھ چھوڑ گئے حتیٰ کہ عزیز و اقارب تک بیزار ہو گئے آخر ایک روز ان کے دل میں خیال پیدا ہوا کہ کیوں نہ حضورصلی اللہ علیہ وآلہ وسلم کے وسیلے سے دعا مانگی جائے۔ چنانچہ انھوں نے نہایت ہی بے بسی کی حالت میں یہ نعتیہ قصیدہ کہا اور بارگاہ رسالتؐ میں عقیدت مندی کے پھول پیش کیے اور پھر کچھ عرصے تک یہی قصیدہ پڑھتے رہتے حتیٰ کہ ایک روز روتے روتے سو گئے خواب میں حضور علیہ السلام کی زیارت نصیب ہوئی۔ آپ صلی اللہ علیہ وآلہ وسلم نے امام بوصیری کے جسم پر ہاتھ پھیرا، جب امام بوصیری بیدار ہوئے تو انھوں نے محسوس کیا کہ بالکل تندرست ہو گئے ہیں اور ان کا مرض جاتا رہا۔ یہ قصیدہ ۶۶۰ھ میں لکھا گیا تھا اور صدیاں گذرنے کے بعد بھی آج تک بالکل ایسے ہی محسوس ہوتا ہے کہ جیسا کہ ابھی ابھی لکھا گیا ہے۔</p>
			</blockquote>
			<p>اور یقینا مرادیں مانگنے والوں کی مرادیں پوری ہوتی ہیں اور جو کوئی بیمار صدق دل سے اس کو پڑھتا ہے تو شفا یاب ہوتا ہے۔ قصیدہ بردہ شریف کی وجہ تسمیہ سبط الحسن ضیغم کے الفاظ میں یوں ہے:</p>
			<blockquote>
				<p>اس سلسلے میں ہر شارح، ہر مترجم اور قصیدہ بردہ شریف کے بارے میں لکھنے والے ہر مصنف اور محقق نے بہت کچھ لکھا ہے کہ اسے بردہ کا نام کیوں دیا گیا۔ علامہ ابوالحسنات محمد احمد قادری نے اپنی کتاب شرح طیب الوردہ میں اس سلسلے میں تمام معلومات کو اکٹھا کر دیا ہے۔ اس لیے ضروری معلوم ہوتا ہے کہ اس بارے میں اپنی طرف سے کوئی بات کرنے کی بجائے ان کی حسب ذیل تحقیق کو نذرِ قارئین کیا جائے وہ یوں رقمطراز ہیں:</p>
				<p>خلاصہ یہ کہ لغت میں بردہ دھاری دار کپڑے کو کہتے ہیں اور چونکہ اس قصیدے میں ناظم فاہم نے مختلف مضامین کی آرائش کی ہے۔ کہیں بادِ صبا سے مخاطبہ، کہیں اظہار شوق و ذوق، کہیں غمِ ہجر کی داستان، کہیں تنہائی کا شکوہ، کہیں نفس امارہ پر عتاب، کہیں مدعی مدعا علیہ کے سوال و جواب، کہیں اعترافِ قصور، کہیں عذر خواہی، کہیں نفس کے مکروں سے ڈرانا، کہیں عوام قارئین کو وعظ سنانا، کہیں دربار رسالتؐ میں استغاثہ، کہیں سرکارؐ مدینہ کے حضور میں استشفاع، کہیں مدحت و مناعت، کہیں شرح کمالاتِ ذات، کہیں اظہارِ معجزات، کہیں فضیلت صحابہؓ، کہیں مارنحت عذبات البان ریح صبا، کہیں واطرب العیس بالنغم تو گویا یہ مختلف مضامین ثوب عشق و محبت پر خط ہیں۔ اس بنا پر اس قصیدہ مبارکہ کا نام قصیدہ بردہ رکھا گیا۔</p>
			</blockquote>
			<p>قصیدہ بردہ شریف کی فصلوں کے حوالے سے سبط الحسن ضیغم نے یوں دادِ تحقیق دی ہے:</p>
			<blockquote>
				<p>قصیدہ بردہ شریف کو موضوع کے اعتبار سے دس فصلوں میں تقسیم کیا گیا ہے۔ یہ فصلیں امام بوصیری نے مدون نہیں کی تھیں، بلکہ مرتبین نے اپنی اور قارئین کی سہولت کے لیے قصیدے کو دس حصوں میں تقسیم کیا ہے۔ اس تقسیم کے بارے میں اپنے اپنے موقف کو مدلل اور حتمی بنانے کے لیے تفصیل و اجمال دونوں سے کام لیا گیا ہے۔</p>
				<p>ہر فصل میں اشعار کی تعداد یکساں نہیں۔ کوئی فصل ۱۲ اشعار پر مشتمل ہے اور کوئی فصل تیس پر۔ ان میں بھی کمی بیشی ہوتی رہی ہے۔ بیشتر محققین اس بات پر متفق ہیں کہ قصیدے میں موجود اشعار کی تعداد ایک سو ساٹھ ہے باقی اشعار الحاقی ہیں، جو عقیدت مند شاعروں کی جانب سے ایزاد کیے گئے ہیں، لیکن قدیم قلمی نسخے اور شرحیں اس معاملے میں راہنمائی کرتی ہیں۔ مفتی خرپوت نے شعر نمبر ۵۴ کو اور کئی دوسرے محققین نے شعر نمبر ۷ کو الحاقی قرار دے کر ۱۶۰ شعروں پر صاد کیا ہے ہم نے اس مجموعے میں ۱۶۱ اشعار کا ترجمہ پیش کیا ہے، کیونکہ تمام مترجم شعرا نے ۱۶۱ شعروں کا ترجمہ کیا ہے، مگر متعلقہ فصلوں کے قدیم اور جدید ترتیب اور تدوین کیے گئے نسخوں میں ہر فصل اور اس میں موجود اشعار کی تعداد کچھ یوں ہے:</p>
			</blockquote>
			<p></p>
			<p></p>
			<p>موضوع</p>
			<p>قدیم ترتیب میں شعری تعداد</p>
			<p>جدید ترتیب میں شعری تعداد</p>
			<p>۱</p>
			<p>فصل اول</p>
			<p>تشبیب</p>
			<p>۱۳</p>
			<p>۱۲</p>
			<p>۲</p>
			<p>فصل دوم</p>
			<p>اعترافات اور نفس کی مذمت</p>
			<p>۱۶</p>
			<p>۱۶</p>
			<p>۳</p>
			<p>فصل سوم</p>
			<p>مدح حضور پاکؐ</p>
			<p>۳۰</p>
			<p>۳۰</p>
			<p>۴</p>
			<p>فصل چہارم</p>
			<p>میلاد النبیؐ</p>
			<p>۱۹</p>
			<p>۱۳</p>
			<p>۵</p>
			<p>فصل پنجم</p>
			<p>دعوت و ارشاد</p>
			<p>۱۰</p>
			<p>۱۷</p>
			<p>۶</p>
			<p>فصل ششم</p>
			<p>شرف قرآنی</p>
			<p>۱۷</p>
			<p>۱۷</p>
			<p>۷</p>
			<p>فصل ہفتم</p>
			<p>معراج النبیؐ</p>
			<p>۱۳</p>
			<p>۱۳</p>
			<p>۸</p>
			<p>فصل ہشتم</p>
			<p>جہاد النبیؐ</p>
			<p>۲۲</p>
			<p>۲۲</p>
			<p>۹</p>
			<p>فصل نہم</p>
			<p>طلبِ مغفرت</p>
			<p>۱۴</p>
			<p>۱۲</p>
			<p>۱۰</p>
			<p>فصل دہم</p>
			<p>مناجات و حاجات کا بیان</p>
			<p>۹</p>
			<p>۱۲</p>
			<blockquote>
				<p>۱۶۳</p>
				<p>۱۶۴</p>
			</blockquote>
			<heading>پنجابی میں تراجم:</heading>
			<p>مختلف النوع تحقیقی و تدوینی ذرائع سے سامنے آنے والے پنجابی تراجم کی تعداد اس قدر تو نہیں جسے کافی قرار دیا جائے تاہم پنجابی میں قصیدہ بردہ شریف کے تراجم جس قدر کیے گئے ہیں برصغیر کی کسی دوسری زبان میں شاید اتنے بھی نہ میسر ہوں، پھر قصیدہ بردہ شریف کے ساتھ ساتھ ہمیں قرآن کریم سمیت دیگر مذہبی و دینی کتب کے شعری و نثری تراجم ملتے ہیں جو نہ صرف یہاں کے لوگوں کے مذہبی و تہذیبی رجحانات و میلانات کی عکاسی کرتے ہیں بلکہ ان کی عقیدت و محبت کا بھی پتا دیتے ہیں، اور یہ بھی کہ اس وقت یہاں عربی و فارسی علوم کا چلن کس قدر عام تھا، لوگوں میں پنجابی زبان کے ساتھ محبت اور لگن اتنی زیادہ تھی کہ ہر گھر میں ان کتابوں کا ہونا عام سی بات تھی اور ان کا مطالعہ ان کے روز مرہ معمولات کا جزوِ لازم تھا۔ کتابوں کے کئی کئی ایڈیشن کافی تعداد میں چھپتے تھے۔</p>
			<p>تفسیرات قرآنی، قصیدہ بردہ شریف، احسن القصص اور ہیر وارث شاہ کا مطالعہ، اور گھروں میں ان کی اونچی آواز سے قرأت اور پڑھت تو خیر لازم تھی ہی۔ اس وقت کتب کی اشاعت میں تسلسل کا اندازہ اس بات سے لگایا جا سکتا ہے کہ ایک صوفی شاعر سید محی الدین قادری کی شعری منظومات پر بارِ ہشتم درج ہے، جو پنجابی، اردو اور فارسی تینوں زبانوں میں موجود ہیں۔ اور یہ کتاب ۱۱۰۰ کی تعداد میں ایک چھوٹی سی بستی غُذاں (جالندھر) کے پتے سے شائع ہوئی ہے۔</p>
			<p>جہاں تک قصیدہ بردہ شریف کے تراجم کا تعلق ہے، سبط الحسن ضیغم نے اپنے مجموعۂ تراجم میں اس کی تفصیل حسب ذیل دی ہے:</p>
			<blockquote>
				<p>قصیدہ بردہ شریف کے جس قدر تراجم دست بردِ زمانہ سے بچ گئے اور ہم ان سے آگاہی حاصل کرنے میں کامیاب ہوئے یا جن کا بعض تذکروں یا کتابوں میں ذکر کیا گیا ہے وہ حسب ذیل قادر الکلام عظیم شعرا کی عقیدت کا مظہر ہیں:</p>
				<p>۱۔ سید وارث شاہ، ۲۔ حافظ برخوردار، ۳۔ خواجہ غلام مرتضیٰ قلعہ والے، ۴۔ محمد عزیز الدین، ۵۔ سید نیک عالم میر پور، ۶۔ جان محمد، ۷۔ محمد شاہ، ۸۔ محمد سعید، ۹۔ احمد یار مرالوی، ۱۰۔ میر احمد نواز خان پنج پھولاں، ۱۱۔ مولانا نبی بخش حلوائی، معاصرین: ۱۲۔ ڈاکٹر مہر عبد الحق مرحوم، ۱۳۔ پروفیسر ڈاکٹر قریشی احمد حسین قلعداری، ۱۴۔ پروفیسر اسیرعابد، ۱۵۔ اثر انصاری فیض پوری۔ </p>
			</blockquote>
			<p>۱۶۔ سید سبط الحسن ضیغم (یہ منثور ترجمہ اس مجموعۂ تراجم میں شامل ہے۔ )</p>
			<p>بشیر حسین ناظم نے اپنے مختصر تبصرے کے ساتھ کم و بیش یہی نام گنوائے ہیں، وہ لکھتے ہیں:</p>
			<blockquote>
				<p>سید وارث شاہ نے اس قصیدے کا پنجابی ترجمہ کیا۔ وارث شاہ کے پنجابی اشعار میں عربی اشعار کا کیف و سرور ہے وارث شاہ سے پہلے حافظ برخوردار رانجھا قصیدہ بردہ کا پنجابی ترجمہ کر چکے تھے۔ اس سلسلے میں قصیدہ بردہ کے درج ذیل تراجم قابل ذکر ہیں:</p>
			</blockquote>
			<p>قصیدہ بردہ</p>
			<p>حافظ برخوردار رانجھا</p>
			<p>۱۰۷۱ھ /۱۶۵۹ء</p>
			<p>قصیدہ بردہ</p>
			<p>وارث شاہ</p>
			<p>۱۱۸۵ھ /۱۷۲۲ء</p>
			<p>قصیدہ بردہ</p>
			<p>یار محمد علی</p>
			<p>۱۲۳۱ھ /۱۸۱۵ء</p>
			<p>قصیدہ بردہ</p>
			<p>جان محمد</p>
			<p>۱۲۷۰ھ /۱۸۵۳ء</p>
			<p>قصیدہ بردہ</p>
			<p>محمد نیک عالم</p>
			<p>۱۳۰۱ھ / ۱۸۸۳ء</p>
			<p>قصیدہ بردہ</p>
			<p>محمد عزیزالدین</p>
			<p>۱۳۰۲ھ / ۱۸۸۴ء</p>
			<p>قصیدہ بردہ</p>
			<p>محمد شاہ دین</p>
			<p>۱۳۳۴ھ / ۱۹۱۵ء</p>
			<p>قصیدہ بردہ</p>
			<p>پروفیسر احمد حسین قریشی قلعداری</p>
			<p>۱۳۸۴ھ / ۱۹۶۴ء</p>
			<p>قصیدہ بردہ</p>
			<p>ڈاکٹر مہر عبد الحق (سرائیکی انگ)</p>
			<p>۱۳۹۹ھ / ۱۹۷۸ء</p>
			<blockquote>
				<p>ان کے علاوہ اس مشہور و مقبول قصیدے کے تراجم مولوی محمد اسمعیل فاضل دیو بند، حضرت خواجہ غلام مرتضیٰ قصوری اور مطیع اللہ صاحب نے بھی کیے ہیں۔</p>
			</blockquote>
			<p>علاوہ ازیں انور انیق اور محمد اختر ججہ کے منظوم تراجم بھی اشاعت پذیر ہوئے ہیں۔ جب کہ حفیظ تائب نے ایک اور شاعر حافظ محمد صادق وکیل کے منظوم پنجابی ترجمے کا حوالہ بھی دیا ہے۔</p>
			<heading>سید وارث شاہ کے ترجمے کی انفرادیت:</heading>
			<p>وارث شاہ نے ایک جگہ لکھا ہے:</p>
			<blockquote>
				<verse>
					بات بات وچ تیری ہین کامن وارث شاہ دا شعر کیہ سحر ہے نی
				</verse>
			</blockquote>
			<blockquote>
				<p>ترجمہ: وارث شاہ تیری بات بات میں جادوگری ہے، تیرے اشعار کیا ہیں یوں لگتا ہے گویا جادوہو۔</p>
			</blockquote>
			<p>حقیقت یہ ہے کہ وارث شاہ کا یہ سحر قصہ لاہور نامہ، قصہ سسی پنوں، عبرت نامہ، معراج نامہ، دوہڑہ جات، بارہ ماہ، قصہ ہیر اور ترجمہ قصیدہ بردہ شریف میں سر چڑھ کر بولتا سنائی دیتا ہے۔ وہ دیگر علوم و فنون کے ساتھ ساتھ زبان و بیان اور واقعات کو ان کی تمام جزئیات کے ساتھ بیان کرنے پر قدرت رکھتے تھے۔ اور ان کے اشعار میں وہ لطافت اور جاذبیت موجود ہوتی ہے جو پڑھنے والے کے دل میں گھر کر جاتی ہے۔ یہ سنی سنائی باتیں نہیں بلکہ مستند روایات اس حوالے سے موجود ہیں کہ ایک وقت ایسا بھی رہا ہے جب پورے پنجاب کے ہر قصبے، ہر بستی میں کتنے ہی گھروں میں قصہ ہیر رانجھا کے نسخے موجود ہوتے اور ہر جگہ قصہ ہیر رانجھا کا حافظ ایک آدھ ضرور مل جاتا۔ ہیر پڑھنے اور سننے والوں کی بیٹھکیں ہوتیں، چوپال جمتے۔ غرضیکہ ایک سحر تھا جو ہیر پڑھنے سننے والوں پر طاری رہتا۔ دیکھا جائے تو ان کی دیگر تخلیقات میں بھی یہ کرشمہ موجود ہے۔ مثال کے طور پر یہاں قصیدہ بردہ شریف کے پہلے ہی شعر کا ترجمہ دیکھتے ہیں، دیگر پنجابی شاعروں نے اسے کس رنگ ڈھنگ میں بیان کیا ہے اور وارث شاہ اسے کیسے بیان کرتے ہیں۔ یہاں اس امر کی وضاحت ضروری ہے کہ زیادہ تر مترجمین کے یہاں تھوڑے بہت فرق کے ساتھ ایک جیسا مفہوم ہے۔ جہاں کچھ زیادہ فرق محسوس ہوتاہے، اس شعر کا ترجمہ بھی ساتھ دے دیا گیا ہے:</p>
			<blockquote>
				<verse>
					<annotation lang="ar">
						ا من تذکر جیران بذی سلم
						مزجت دمعا جرا من مقلۃ بدم
					</annotation>
					جد یاد کراں دل اپنے اتے ساتھی ذی سلم دے
					رون ہنجوں، چھم چھم برسن پلکاں نالے دم دے
				</verse>
				<p>(حافظ برخوردار)</p>
			</blockquote>
			<blockquote>
				<p>(اپنے دل میں جب آپؐ کے ساتھیوں کو یاد کرتاہوں، تو انکھیں چھم چھم خون برساتی ہیں۔ )</p>
			</blockquote>
			<blockquote>
				<verse>
					آکھ دیکھاں تا یاد پیونیں پیارے ذی سلم دے
					ہنجوں اکھیں ویٹن تیریاں آکھ کہاں تینوں کیہ غم
				</verse>
				<p>(غلام مرتضیٰ)</p>
				<verse>
					جاں جاں ذی سلم دے دل وچ یاد کریں ہمسائے
					اکھ تیری، رت ہنجوں دا اک بھاری مینہ وسائے
				</verse>
				<p>(محمد عزیز الدین)</p>
				<verse>
					شاید، یاد آئی پھر تینوں، یاری ذی سلم دی
					اتھرو خون آلودہ تیری تاہیئس ناہیں تھم دی
				</verse>
				<p>(سید محمد نیک عالم)</p>
			</blockquote>
			<blockquote>
				<p>(شاید، تجھے آپؐ کے ساتھی یاد آئے ہیں، اس لیے تیری خون آلودہ آنکھیں مسلسل برسنے سے نہیں تھم رہیں۔ )</p>
			</blockquote>
			<blockquote>
				<verse>
					ذی سلم دے آہنڈ گواہنڈوں چیتے آکے یاراں
					کدھرے تیریاں ہنجواں نوں نہیں کیتا رت پھوہاراں
				</verse>
				<p>(اسیر عابد)</p>
				<verse>
					ذی سلم دے فیر گواہنڈھی یاد خورے تُد آئے
					ایسے لئی اج تیریاں اکھیاں خونی نیر وہائے
				</verse>
				<p>(محمد اختر ججہ)</p>
			</blockquote>
			<p>اور اب وارث شاہ کے ترجمے سے پہلے اسی شعر کا اردو ترجمہ جو محمد فیاض الدین نے کیا ہے:</p>
			<blockquote>
				<verse>
					کیا تمھیں یاد آگئے ہمسایگانِ ذی سلم
					خون کے آنسو جو آنکھوں سے رواں ہیں دم بہ دم
				</verse>
			</blockquote>
			<p>اور اِس پہلے شعر کا ترجمہ سید وارث شاہ نے ان الفاظ میں کیا ہے:</p>
			<blockquote>
				<verse>
					جاں چت آون تیرے تائیں ساتھی ذی سلم دے
					نین تیرے رت ہنجو روون، مارن درد الم دے
				</verse>
			</blockquote>
			<blockquote>
				<p>(جب تجھے آپؐ کے ساتھی یاد آتے ہیں، درد و الم کے مارے، تیرے نین خون روتے ہیں۔ )</p>
			</blockquote>
			<p>سید وارث شاہ نے یہاں لفظ ”چت آون“ کو جس کے معنی یاد، یادداشت اور کئی بار ”من“ یا ”اندر“ (باطن) بھی لیے جاتے ہیں، ایک نئے سلیقے اور حسن کے ساتھ برتا ہے۔ محض اس ایک لفظ کے استعمال سے شعر کے اس ترجمے میں وہ لطافت اور انفرادیت پیدا ہو گئی ہے، جو ہمیں قصیدہ بردہ شریف کے اس ترجمے میں شروع سے آخر تک نظر آتی ہے۔ ٹھیٹھ اور جان دار لفظیات کا انتخاب اور پھر اس کو نہایت عمدگی کے ساتھ برتنا بھی اس ترجمے کی قابل داد خصوصیت ہے۔</p>
			<p>”چت آون“ کی مانند اگلے ہی شعر کے پہلے مصرعے میں انھوںنے ”ٹھنڈی وائو“ کا خوبصورت استعمال کیا ہے، پھر ”محبوباں دی وائوں“ کی ترکیب دے کر مصرعے میں کمال حُسن پیدا کر دیاہے۔ یہاں ”وائوں“ سے مراد پیاروں کی یادوں کی خوشبو بھی لی جا سکتی ہے۔ پورا مصرعہ دیکھیے:</p>
			<blockquote>
				<verse>
					یا ایہہ ٹھنڈی واؤ گھُلی، محبوباں دی وائوں
					(ص ۹۶)
				</verse>
			</blockquote>
			<blockquote>
				<p>(یا پھر یہ کہ ٹھنڈی ہوا چلی، جو محبوبوں کی یادوں کی خوشبو سے پھوٹی۔ )</p>
			</blockquote>
			<p>دیگر مترجمین نے اس کا ترجمہ محض ”وا“ یا پھر ”سجن دی وا“ کیا ہے۔ سید وارث شاہ کے ترجمے کی دیگر بے شمار خوبیوں کے ساتھ ساتھ دو خوبیاں مزید بھی ہیں، ایک تو اُن لفظیات کا استعمال جو عام طور پر شعر اے کرام کے یہاں مستعمل نظر نہیں آتا۔ دوسرا یہ کہ وہ ایسے الفاظ منتخب کرتے ہیں، جو ان کے ماحول میں عام برتے جا رہے ہو تے ہیں اور وہ انھیں استعمال میں لا کر اپنے شعری و تخلیقی عمل کا حصہ بنا لیتے ہیں۔ ان کے ترجمے کی ایک خوبی یہ بھی ہے کہ ان کے لفظوں کا انتخاب باطنی عقیدت کا عکاس نظر آتا ہے، مصرعے گویا ترتیب وار ان پر وارد ہو رہے ہیں۔ شاید یہی وجہ ہے کہ سید وارث شاہ کے یہاں شعری رچائو زیادہ محسوس ہوتا ہے بہ نسبت ان دیگر شعرا کے جنھوں نے قصیدہ بُردہ شریفکا پنجابی ترجمہ کیا۔ مثال کے طور پر ایک شعر (ص۹۷) کا ترجمہ کرتے وقت انھوں نے لفظ ”ڈھائیں ڈھائیں“ استعمال کیا ہے۔ جب کہ اس کے لیے حافظ برخوردار نے ”ترم ترم“ اور غلام مرتضیٰ نے ”زار و زاری“ استعمال کیا ہے۔ اگرچہ یہ دو نوں لفظ اپنے متعلقہ معنی ظاہر کر رہے ہیں لیکن وہ لطف اور وہ دلآویزی پیدا ہوتی نظر نہیں آتی جو وارث شاہ نے اپنے ترجمے میں لفظ ”ڈھائیں ڈھائیں“ کے استعمال سے کی ہے۔ تینوںاشعار دیکھتے ہیں:</p>
			<blockquote>
				<verse>
					اکھیں نوں میں منع کراں، نہ روو ڈھائیں ڈھائیں
					دِل نوں صبر قرار دیاں پر، دوویں سمجھن ناہیں
				</verse>
			</blockquote>
			<blockquote>
				<p>(سید وارث شاہ)</p>
				<p>(میں آنکھوں کو زار و قطار رونے سے روکتا ہوں اور دل کو صبر کی تلقین کرتاہوں، لیکن دونوں میری ایک نہیں سنتے۔ )</p>
			</blockquote>
			<blockquote>
				<verse>
					کیہا نینیں، جاتوں کہناں، نہ روو ترم ترم دے
					کیہا دِل، جاں توں متیں دیویں، مارے دھر و ستم دے
				</verse>
			</blockquote>
			<blockquote>
				<p>(حافظ برخوردار)</p>
				<p>(آنکھوں سے میں رونے سے باز آنے کے لیے کہتا ہوں، دل کو ظلم و ستم اٹھانے سے منع کرتا ہوں۔ )</p>
			</blockquote>
			<blockquote>
				<verse>
					کیہ ہویائی اکھیں تائیں، روون زار و زاری ایہہ
					کیہ ہویائی دل تیرے نوں، ہوش نہ آوے کوئی دم
				</verse>
			</blockquote>
			<blockquote>
				<p>(غلام مرتضیٰ)</p>
				<p>(نا معلوم، آنکھیں آنسو کیوں بہاتی ہیں، پتہ نہیں تیرے دل کو کیا ہوا ہے جو زار و قطار روتا ہے۔ )</p>
			</blockquote>
			<p>نہ صرف یہ کہ لفظوں کا انتخاب بلکہ پورے کا پورا شعر وہ حسن و خوبی لیے ہوئے ہے جو اپنے پڑھنے والے پرمکمل ابلاغ کرتا ہے اور ترجمے سے بڑھ کر تخلیقی عمل کا حصہ لگتا ہے۔ اسی طرح صفحہ ۹۹ پر موجود شعر میں ”ہنجھوں مُول نہ روندوں“ کی ترکیب میں ”ہنجھوں“ کے اضافے نے ایک طرح کی شدت پیدا کر دی ہے۔ اسی طرح صفحہ ۱۰۲ پر موجود شعر پڑھنے سے واضح ہوتا ہے کہ متاخر مترجمین نے سیّد وارث شاہ کے قصیدہ بُردہ شریف کے اس ترجمے کو بھی پیشِ نظر رکھا ہے۔ اس شعر کے مطالعے کے بعد دیگر مترجمین کا ترجمہ پڑھتے ہوئے بہت سے الفاظ اور مصرعہ سازی کا وہی عمل نظر آتا ہے جو سیّد وارث شاہ کے یہاں ہے:</p>
			<blockquote>
				<verse>
					جاں دل یاد پوے اوہ دلبر، رتی نیند نہ آوے
					آہو، عشق خوشحالی دے وچ غم، تے درد لیاوے
				</verse>
				<p>(سیّد وارث شاہ)</p>
			</blockquote>
			<blockquote>
				<p>(جب دل کو وہ دلبر یاد آتا ہے تو نیند بالکل نہیں آتی۔ ہاں! عشق اچھی بھلی زندگی میں درد و غم لیے داخل ہوجاتا ہے۔ )</p>
			</blockquote>
			<p>اسی طرح صفحہ ۱۰۴ پر لفظ ”معلم“ اور صفحہ ۱۰۷ پر ”اوجھڑ“ لفظ کا استعمال یہ باور کرواتا ہے کہ سیّد وارث شاہ نے عوامی سطح کی زبان کو اپنے تخلیقی ترجمے کے اظہار کے لیے برتا۔ مزید اپنی لفظیات اور محاوروں کے استعمال سے وہ کسی خاص علاقے اور لہجے تک بھی اپنے آپ کو محدود نہیں کر رہے بلکہ ایک ایسا مرکزی لہجہ اور زبان برت رہے ہیںجو پورے پنجاب میں بولی اور سمجھی جاتی ہے۔ شعر (ص ۱۰۵) کا یہ ترجمہ اسی بات کی تائید میں پیش کیا جا سکتا ہے:</p>
			<annotation lang="pa">
				<blockquote>
					<verse>
						تُوں تاں سانوں کریں نصیحت میں تے سناں نہ بھورا
						عاشق لکھ ملامت سن کے، ہو رہے کنّوں ڈورا
					</verse>
				</blockquote>
			</annotation>
			<blockquote>
				<p>(تو ہمیں نصیحت کرتا ہے لیکن ہم بالکل نہیں سنتے، ہم وہ عاشق ہیں جو لاکھ ملامت کیے جانے پر بھی کان بند ہی رکھتا ہے۔ )</p>
			</blockquote>
			<p>نیز اس شعر کو پڑھنے پر یہ محسوس ہوتا ہے کہ اِس میں وہ نثری حسن موجود ہے جس میں حد درجہ سادگی، روانی اور برجستگی پائی جاتی ہے۔ پورے شعر میں کوئی لفظ اضافی لگتا ہے اور نہ ہی کم دکھائی دیتا ہے کہنا چاہیے کہ سہلِ ممتنع کی عُمدہ ترین مثال ہے:</p>
			<blockquote>
				<annotation lang="pa">
					<verse>
						نفس تیرا تاں لڑکے وانگوں جے دُدھ دیویں تے پیوے
						نہ دیویں تے منگدا ناہیں، خواہ مرے خواہ جیوے
					</verse>
				</annotation>
				<p>(ص ۱۱۲)</p>
			</blockquote>
			<blockquote>
				<p>(یہ تیرا نفس عجیب بے پرواہ بالکے کی مانند ہے اگرتو اسے دودھ دو تو پیتا ہے، لیکن اگر نہ دو تو مانگتا نہیں، چاہے جیے یا مرے۔ )</p>
			</blockquote>
			<p>اگلے شعرمیں ”کھوہے پائے“ جیسے محاورے کا استعمال بھی ہمیںکسی دیگر مترجم کے یہاں نہیں ملتا۔</p>
			<blockquote>
				<annotation lang="pa">
					<verse>
						آکھے نفس نہ لگیں بھورا، توڑے نکل کرائے
						اس سرکش دا کیہ بھروسہ، مت گھر کھوہے پائے
					</verse>
				</annotation>
				<p>(ص ۱۱۴)</p>
			</blockquote>
			<blockquote>
				<p>(ہرگز نفس کے کہنے میں نہ آنا، چاہے تیرے سامنے آن ظاہر ہو، اس سرکش کا کچھ بھروسہ نہیں کہ یہ گھر کا گھر کنوئیں میں ڈال آئے، مطلب ضائع کر دے۔ )</p>
			</blockquote>
			<p>پنجابی میں ’کھوہ پانا‘ ، ’کھوہ گھتنا‘ اور ’کھوہ سٹنا‘ ایسے محاورے ہیں جس کے معنی ہیں کسی کام، عمل، بات یا شے کا انت، اس کا خاتمہ کر دینا، بھول جانا، ضائع کر دینا وغیرہ۔ یہاں وارث شاہ نے ایک تو لفظ ”بھورا“ (ذرّہ برابر، بالکل کہنے میں نہ آنے کے معنی میں) برتتے ہوئے نفس کو ایسا سرکش بتایا ہے جس کے کہنے میں آکر تم گھر کا گھر، ’کھوہ پا‘ (مطلب تباہ و برباد کر سکتے ہو) دیتے ہو۔ سیّد وارث شاہ نے شعر کے مطالب جس وضاحت کے ساتھ بیان کر دیے ہیں حقیقت یہ ہے کہ دیگر مترجمین کے یہاں ویسا نہیں ہے اور پھروہ بھی منظوم شعری انداز میں۔ ایک اور شعر کے تر جمے میں دیکھیے ترجمہ، سادہ، سلیس اور رواں تو ہے ہی، نمایاں ترین بات، قریب ترین دستیاب لفظوں کا استعمال ہے جو اس وقت بھی عام بول چال میں تھے اور جو آج بھی پورے پنجاب میں بولے جاتے ہیں۔ مزید ہم دیکھتے ہیں کہ ان کے کیے گئے ترجمے میں کسی قسم کا ابہام لفظی اور فکری سطح پر موجود نہیں ہوتا۔</p>
			<blockquote>
				<annotation lang="pa">
					<verse>
						کیوں کر سددا دنیا ول کوئی حاجت مند نہ آہی
						جے کر حضرتؐ مول نہ ہوندے دنیا کِتھّے آہی
					</verse>
				</annotation>
				<p>(ص ۱۲۷)</p>
			</blockquote>
			<blockquote>
				<p>(دنیا میں کس لیے بھیجتا جب کہ اس کی حاجت نہ تھی، آپؐ نہ ہوتے تو پھر دنیا کہاں ہوتی۔ )</p>
			</blockquote>
			<p>ایک شعر میں جہاں امام بوصیری نے آپ کی ان صفات کے کمالات کا ذکر کیا ہے کہ ہم تمام مسلمانوں کو آپ کے کرم اور دستگیری کے طفیل خداتعالیٰ نے کسی تکلیف، مصیبت اور اِمتحان میں ڈالے بِناہی وہ عنایات اور نوازشات عطا کردی ہیں، جن سے عام طور پر مخلوقِ خدا بہت دُور ہے۔</p>
			<blockquote>
				<annotation lang="pa">
					<verse>
						کچھ تکلیف نہ دسّی حضرتؐ جس وچ اوکھے ہوئے
						محض کمال محبتّ سیتی نہ جھُرے نہ روئے
					</verse>
				</annotation>
				<p>(ص۱۴۱)</p>
			</blockquote>
			<blockquote>
				<p>(آپؐ نے اپنی کوئی تکلیف کبھی بیان نہیں کی، کمال محبت کی وجہ سے نہ افسوس کیا، نہ ہی کبھی آنسو بہائے۔ )</p>
			</blockquote>
			<p>ایک اور شعر کے ترجمے میں (ص۱۶۳) انھوں نے لفظ ”انبروں“ اور ”بھاہ پئی“ کا ایسا خوبصورت استعمال کیا ہے کہ جس سے نہ صِرف شعر میں ہر لفظ نگینے کی طرح جڑا دکھائی دیتا ہے، بلکہ بعض اوقات تو ان کے قوافی دیکھ کر اور پڑھ کر احساس ہوتا ہے کہ یقیناً انھی لفظوں کو بطور قوافی استعمال ہونا چاہیے تھا۔ کیا چمکتے ہوئے اور بولتے ہوئے لفظ دکھائی دیتے ہیں۔ شعر دیکھیے:</p>
			<annotation lang="pa">
				<blockquote>
					<verse>
						انبروں نٹھا سی شیطانے رات ولادت سرورؐ
						پچھوں سبھ شیطانے بھنے بھاہ پئی نیں سر پر
					</verse>
				</blockquote>
			</annotation>
			<blockquote>
				<p>(جب آپؐ پیدا ہوئے تو آسمانوں سے شیطان دوڑا آیا، اور پھر اس کے پیچھے پیچھے سب شیطان آئے۔ ایسے، جیسے ان کے سروں پر آگ لگ گئی ہو۔ )</p>
			</blockquote>
			<p>یہاں لفظ ”بھنے“ بمعنی ”بھاگنے“ کے ایسا عُمدہ اور جم کر اور ایسی بے سا ختگی کے ساتھ آیا ہے کہ بے سا ختہ داد دینا پڑتی ہے۔ ہمیں سید وارث شاہ کا ترجمہ قصیدہ بُردہ شریف پڑھتے ہوئے جس کیف اور سُرور و مستی کا احساس ہوتا ہے گمان غالب ہے کہ سیّد وارث شاہ بھی ترجمہ کرتے وقت اس کیفیت سے ضرور گذرے ہوں گے۔ ترجمے کا مطالعہ کرتے ہوئے کہیں ایک آدھ جگہ پر یہ احساس ہوتا ہے کہ انھوں نے بعض لفظ بہ امرمجبوری برتے ہیں تاہم یہ باقی متر جمین کی نسبت بہت کم ہیں مثال کے طور پر اس شعر (ص ۱۶۵) میں:</p>
			<annotation lang ="pa">
				<blockquote>
					<verse>
						انج سنگریزے سٹے حضرت پھڑ تسبیح دو کف تھیں
						جیوں مہتر یونسؑ مچھی پیٹوں ایویں خبر سلف تھیں
					</verse>
				</blockquote>
			</annotation>
			<blockquote>
				<p>(آپؐ نے ہاتھوں میں تسبیح لیے، یوں سنگریزے پھینکے، جیسے حضرت یونسؑ کو مچھلی نے اپنے پیٹ سے باہر پھینکا تھا، بزرگوں سے یونہی سننے میں آتا ہے۔ )</p>
			</blockquote>
			<p>یہاں ـــ ”ایویں خبر سلف تھیں“ اضافی محسوس ہوتے ہیں۔ لیکن کچھ ایسے اضافی بھی نہیں کہ پڑھتے ہوئے گراں گذریں۔ اور پھرڈیڑھ سوسے اوپر اشعار کے ترجمے میں کسی ایک آدھ مصرعے میں اس طرح کے اضافی لفظوں کا استعمال جانے انجانے میں ہو ہی جاتا ہے، اور پھر کئی ایک اشعار میں انھوں نے متن کی توسیع کرتے ہوئے معانی میں وسعت بھی پیدا کی ہے۔ اور ترجمے کو با مقصد اور بامحاورہ بھی رہنے دیا ہے۔ مثال کے طور پر زیرِ نظر شعر (ص ۲۰۵) میں انھوں نے ایک آیت کا حوالہ دیا ہے جو واقعۂ معراج کی طرف اشارہ کرتی ہے۔ اور اس ترجمے میں یہ خوبی بھی ہمیں صرف وارث شاہ کے یہاں ہی نظر آتی ہے۔ باقی مترجمین نے اس شعر کا ترجمہ اپنی بساط بھر ہی کیا ہے۔ شعر کا ترجمہ دیکھیے:</p>
			<annotation lang="pa">
				<blockquote>
					<verse>
						حضرت اوس مقامے پہنچے جتھے گیا نہ کوئی
						اَو ادنیٰ تھیں اقرب اس نوں آدر ملی آ ڈھوئی
					</verse>
				</blockquote>
			</annotation>
			<blockquote>
				<p>(آپؐ اس مقام پر پہنچے، جہاں کوئی نہیں پہنچ سکا۔ آپؐ کو اللہ کے بہت قریب ہونے کا شرف حاصل ہوا۔ )</p>
			</blockquote>
			<p>یہاں ”اوس مقامے“ سے مراد ’سدرۃ المنتہیٰ‘ اور اُس سے بھی آگے کا مقام ہے جہاں رسائی محض آپ کو ہی حاصل ہوئی، اور وہاں جانے سے جبریلؑ بھی قاصر رہے۔ دوسرے مصرعے میں قرآن مجید کی آیت ’فکان قاب قوسین او ادنی‘ کی طرف اشارہ ہے، یعنی جتنا فاصلہ دو کمانوں کے درمیان ہوتا ہے، اس سے بھی زیادہ قرب کا مقام آپ کو حاصل ہے۔</p>
			<p>اسی طرح آخر میں ایک اور شعر (ص۲۳۹) کا ترجمہ دیکھتے ہیں، جو ترجمے کی عمدہ اور اعلیٰ مثال ہے۔ اور بجاے خود ایک طبع زاد شعر بھی معلوم ہوتا ہے۔ لطف کی بات یہ ہے کہ ترجمے میں ماوراے متن کیفیات بھی نظر آتی ہیں، تخلیقی طور پر یہ صورتِ حال تبھی و قوع پذیر ہوتی ہے جب کوئی فنکار اپنے فن کے بلند ترین درجے پر فائز ہوتا ہے۔</p>
			<annotation lang="pa">
				<blockquote>
					<verse>
						سرورؐ تھیں میں قول نہ بھناں توڑے عامی ہویا
						سوئی امیدے دے وچ دھاگہ ختم نبیاںؑ پرویا		
					</verse>
				</blockquote>
			</annotation>
			<blockquote>
				<p>(آپؐ سے کیا گیا وعدہ نہیں توڑ سکتا، چاہے میں ادنیٰ سے بھی عام ہوں، انھوں نے امید کی سوئی میں خاتم النبیینؐ کا دھاگہ پرو دیا۔ )</p>
			</blockquote>
			<p>یہاں اُن کے نبی آخر الزمانؐ ہونے اور مترجم کی امیدِ شفاعت کو کس خوبصورتی کے ساتھ بیان کیا گیا ہے۔ غرض سید وارث شاہ کا ترجمہ، دیگر مترجمین کے ترجمے کی نسبت زبان و بیان، اسلوب اورتخلیقی کیفیات کے حوالے سے علاحدہ اور منفرد ہے اور یہ ان کے کامل اور مکمل شاعر اور تخلیق کار ہونے کی دلیل بھی ہے۔</p>
			<p>امام بوصیری کے مندرجہ ذیل شعر کا ترجمہ حافظ برخوردار، سید وارث شاہ، محمد عزیزالدین، خواجہ غلام مرتضیٰ، ڈاکٹر قریشی احمد حسین قلعداری، ڈاکٹر مہر عبدالحق، حافظ محمد صادق وکیل اور اسیر عابد نے اپنے اپنے انداز میں کیا ہے۔ شعر ہے:</p>
			<blockquote>
				<verse>
					<annotation lang="ar">
						یا اکرم الخلق ما لی من الوذ بہ
						سواک عند حلول الحادث العمم					
					</annotation>
					<annotation lang="pa">
						یا حضرت مینوں بن تیرے ناہیں تکیہ کوئی!
						وقت مصیبت اوکھے ویلے کوئی نہ دیوے ڈھوئی
					</annotation>
				</verse>
				<p>(حافظ برخوردار)</p>
			</blockquote>
			<blockquote>
				<p>(اے محمدؐ! مجھے تیرے بن اور کس کا آسرا ہے، مصیبت اور مشکل کی گھڑی میں کوئی اور سہارا نہیں۔ )</p>
			</blockquote>
			<blockquote>
				<annotation lang="pa">
					<verse>
						بہتر سبھ خلقت تھیں تُوں ہیں ہور پناہ نہ کائے
						باجھ تساں وچ خطر عظیمے تے وچ سخت بلائے
					</verse>
				</annotation>
				<p>(سید وارث شاہ)</p>
			</blockquote>
			<blockquote>
				<p>(اے اشرف المخلوقات! تیرے بنا میری اور کوئی پناہ نہیں، عظیم خطروں اور سخت بلاؤں میں صرف آپؐ ہی واحد سہارا ہیں۔ )</p>
			</blockquote>
			<blockquote>
				<annotation lang="pa">
					<verse>
						اے چنگا خلق دا کوئی ناہیں جس تھوں منگاں یاری
						تدھ سوا، جب سر پر آئے حادثہ مشکل بھاری
					</verse>
				</annotation>
				<p>(محمد عزیز الدین)</p>
				<annotation lang="pa">
					<verse>
						اے سردار خلائق مینوں جا پناہ نہ کائی ہے
						باہجوں یاری تیری ویلے مشکل سختی اندر غم!
					</verse>
				</annotation>
				<p>(خواجہ غلام مرتضیٰ)</p>
				<annotation lang="pa">
					<verse>
						اے محبوبا تیرے باہجوں کون کرے غم خواری
						وقت مصیبت تیرے باہجوں کون کرے دلداری
					</verse>
				</annotation>
				<p>(قریشی احمد حسین قلعداری)</p>
				<annotation lang="pa">
					<verse>
						اکرم المخلوق! بیا وت کون ڈیندا ہم پناہ!
						ہر مصیبت عام و خاص ئِ چ توں ہیں میڈی تکیہ گاہ
					</verse>
				</annotation>
				<p>(ڈاکٹر مہر عبد الحق)</p>
				<annotation lang="pa">
					<verse>
						خلق عظیم دے مالک شاہا دسیں بار خدایا
						چھڈ تیرا در کِت وَل جاواں غم نے گھیرا پایا
					</verse>
				</annotation>									
				<p>(حافظ محمد صادق وکیل)</p>
			</blockquote>
			<blockquote>
				<p>(اے عظیم المخلوق! اے بادشاہ، خدا کے لیے بتانا، تمھارا در چھوڑ کر کہاں جاؤں، جب کہ سخت غموں نے آن گھیرا ہے۔ )</p>
			</blockquote>
			<blockquote>
				<annotation lang="pa">
					<verse>
						تسی کریم خلائق اندر باجھ تساں نہ ڈھوئی
						جدوں بلائیں سر میرے تے اترن بن بن ڈاراں
					</verse>
				</annotation>
				<p>(اسیر عابد)</p>
				</verse>
			</blockquote>
			<p>اسی شعر کا اردو ترجمہ محمد فیاض الدین اور فارسی ترجمہ عبدالرحمن جامی کچھ یوں ہے:</p>
			<blockquote>
				<verse>
					اے مکرم تر جہاں سے جز ترے میرا ہے کون
					حادثاتِ عام میں جب گھیر لیں رنج و الم
				</verse>
				<annotation lang="fa">
					<verse>
						اے گرامی تر ز خلقاں من ندارم ملجأے
						جز تو چوں آید قیامت یا بود مرگِ تنم		
					</verse>
				</annotation>
			</blockquote>
			<p>متذکرہ بالا سبھی تراجم میں جو ایک مشترکہ خوبی نظر آتی ہے وہ اخلاص اور محبت ہے جو تمام مترجمین کے لیے قصیدہ بردہ شریف کے ترجمے کی بنیاد بنا ہے۔ سید وارث شاہ نے اپنے ترجمے میں قرینے اور سلیقے کے ساتھ لطیف الفاظ منتخب کیے، عمدہ بحر برتی اور نہایت احتیاط کے ساتھ ان لفظوں کا انتخاب کیا جو بہت زیادہ معنوی وسعت لیے ہوئے ہیں۔ اس سلسلے میں ہم پانچویں فصل کا جو کہ رسول پاک صلی اللہ علیہ وآلہ وسلم کی دعوت مبارکہ کے بارے میں ہے، دوسرا اور دسویں فصل کے آخر پر موجود دعائیہ اشعار میں سے ایک شعر کا ترجمہ دیکھتے ہیں:</p>
			<blockquote>
				<verse>
					<annotation lang="ar">
						کانما سطرت سطرا لما کتبت
						فروعھا من بدیع الخط فی اللقم
					</annotation>
					<annotation lang="pa">
						اوہناں درختاں دیاں شاخاں خط لکھے جو وچ راہے
						نال قلم جو کاتب لکھدا پکی ہوئی صلاحے
					</annotation>
				</verse>
				<p>(سید وارث شاہ)</p>
			</blockquote>
			<blockquote>
				<p>ان درختوں کی شاخوں نے خط لکھے جو راستے میں تھیں۔ ویسے ہی جیسے ایک خوش خط کاتب نہایت غور و فکر کے بعد لکھتا ہے۔</p>
			</blockquote>
			<blockquote>
				<verse>
					ان درختوں نے لکیریں خوب کھینچیں اور لکھا
					ڈالیوں سے اپنی وسط راہ میں با پیچ و خم
				</verse>
				<p>(محمد فیاض الدین)</p>
				<verse>
					<annotation lang="ar">
						ما رنحت عذابات البان ریح صبا
						واطرب العیس حادی العیس بالنغم
					</annotation>
					<annotation lang="pa">
						نت درود نبیؐ تے جب لگ شاخاں واؤ ہلائے
						یا جاں حادی خوش کر شتراں مٹھے بول سنائے		
					</annotation>
				</verse>
				<p>(سید وارث شاہ)</p>
			</blockquote>
			<blockquote>
				<p>(تب تک آپؐ پر درود شریف، جب تک شاخوں کو ہوا جھلاتی ہے۔ یا پھر جب تک شتر سوار اونٹوں کو خوش کن آواز میں گیت سنائے۔</p>
			</blockquote>
			<blockquote>
				<verse>
					جب تلک بادِ صبا چلتی رہے گلزار میں
					اور اونٹوں کو طرب میں ساربانِ پر نغم
					(محمد فیاض الدین)
				</verse>
			</blockquote>
			<p>اسی شعر کا منظوم اردو ترجمہ ابوالعصر مرزا غلام حیدر ننکانوی نے ان الفاظ میں کیا ہے:</p>
			<blockquote>
				<verse>
					جب تلک چلتی رہے گلزار میں بادِ صبا
					جب تلک گاتے رہیں اشعار یہ اہلِ نغم
				</verse>
			</blockquote>
			<p>غلام حیدر کا ترجمہ محمد فیاض الدین کی نسبت زیادہ بامعنی، با محاورہ اور مفہوم کو زیادہ بلیغ طریقے سے ادا کرتا ہوا معلوم ہوتا ہے۔ اور اب وارث شاہ کے منظوم ترجمے میں سے کچھ اشعار پڑھتے ہیں:</p>
			<annotation lang="pa">
				<blockquote>
					<verse>
						محکم خبراں وچ قرآن شبہ نہ رہیا کسے
						جو الفاظ شگفتہ روشن نور الہٰی دسے
					</verse>
				</blockquote>
			</annotation>
			<blockquote>
				<p>(قرآن حکیم کی آیات مبارکہ خود حکم ہیں کہ اختلاف کرنے والے کے لیے کوئی شبہ نہیں رہنے دیتیں، نہ ہی ان کے فیصلے میں کسی منصف کی حاجت رہتی ہے۔ )</p>
			</blockquote>
			<annotation lang="pa">
				<blockquote>
					<verse>
						دین محمد مہماں جانو آیا گھر کفاراں	
						ہر کافر دا گوشت کھاوے کر کے شوق ہزاراں
					</verse>
				</blockquote>
			</annotation>
			<blockquote>
				<p>(یوں لگتا ہے کہ اسلام ان کے گھر ایسے سرداروں کے ساتھ مہمان بن کر آیا تھا، جن کو دشمن کا گوشت پُر لطف لگتا تھا۔ )</p>
			</blockquote>
			<annotation lang="pa">
				<blockquote>
					<verse>
						ایہہ گل دور امید وراں دی نبیؐ امید کراوے
						یا ہمسایہ اس دے کولوں بے عزت پھر جائے		
					</verse>
				</blockquote>
			</annotation>
			<blockquote>
				<p>(یوں ہو ہی نہیں سکتا کہ کوئی آس امید لے کر آپ صلی اللہ علیہ وآلہ وسلم کے دروازے پر حاضر ہو اور اسے مایوس و ناامید لوٹنا پڑے۔ )</p>
			</blockquote>
			<annotation lang="pa">
				<blockquote>
					<verse>
						تاں میں مدح رسول کیتی کر کے فکر گھنیرے
						جوں ایہہ ہوگ خلاصی میری، اوکھے وقت بھلیرے
					</verse>
				</blockquote>
			</annotation>
			<blockquote>
				<p>(اور جب سے میں نے اپنے آپ کو مدح رسول صلی اللہ علیہ وآلہ وسلم کے لیے وقف کردیا، مجھے ہر مصیبت اور بلا سے چھٹکارا مل گیا۔ )</p>
			</blockquote>
			<annotation lang="pa">
				<blockquote>
					<verse>
						بہتر سبھ خلقت تھیں توں ہیں ہور پناہ نہ کائے
						باجھ تساں وچ خطر عظیمے تے وچ سخت بلائے		</verse>
				</blockquote>
			</annotation>
			<blockquote>
				<p>(اے، خلقت پر سب سے زیادہ مہربان! مجھ غلام کو مصیبت میں آپ صلی اللہ علیہ وآلہ وسلم کے بغیر کوئی بڑی بارگاہ نہیں، جہاں سے میں سہارا تلاش کروں۔ )</p>
			</blockquote>
			<annotation lang="pa">
				<blockquote>
					<verse>
						بخشش تیری تھیں ایہہ دنیا عقبیٰ ہووے جوڑا
						جو کچھ لوح قلم وچ لکھیا علم تیرے تھیں تھوڑا	</verse>
				</blockquote>
			</annotation>
			<blockquote>
				<p>(آپ صلی اللہ علیہ وآلہ وسلم کی بخشش کے سبب دنیا اور آخرت دونوں دنیائیں وجود میں آئیں، اس لیے لوح اور قلم کا گیان تو آپ صلی اللہ علیہ وآلہ وسلم کے علم کا ایک ادنیٰ جز ہے۔ )</p>
			</blockquote>
			<annotation lang="pa">
				<blockquote>
					<verse>
						ربا رحمت کر بندے تے اندر دوہاں جہاناں
						ایہہ سختی وچ صبر نہ کردا پڑھدا نہ شکراناں
					</verse>
				</blockquote>
			</annotation>
			<blockquote>
				<p>(اے میرے رب! اپنے اس بندے پر دونوں جہانوں کی رحمت نازل فرما، کیونکہ میں اس قدر کمزور ہوں کہ آزمائش کے وقت صبر اور شکر نہیں کر سکتا۔ )</p>
			</blockquote>
			<p>سید وارث شاہ کا ترجمہ قصیدہ بردہ شریفاس قدر رواں اور بے ساختہ ہے یوں محسوس ہوتا ہے کہ انھوں نے اپنے احساسات اور جذبات بھی اس ترجمے کے ذریعے لفظوں میں سمو دیے ہیں، اور اپنی شاعری اور فکر کو اس کے توسط سے ایک مضبوط بنیاد فراہم کی ہے۔ چنانچہ قصیدہ بردہ شریف کا یہ ترجمہ، کئی حوالوں سے بے حد اہمیت کا حامل ہے، جنھیں اگلے مراحل میں موضوعِ تحقیق بنانا مفید رہے گا۔</p>
		</section>
	</body>
</document>