<document>
	<meta>
		<title>مختارزمن کے خطوط</title>
		<author>
			<name>احمد سعید</name>
		</author>
		<publication>
               <name>Bunyad, Volume 5</name>
               <year>2014</year>
               <city>Lahore</city>
               <link>https://gcll.lums.edu.pk/research-publications/bunyad-v-05-2014</link>
               <copyright-holder>Gurmani Centre for Languages and Literature, Lahore University of Management Sciences</copyright-holder>
          </publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<heading>تعارف</heading>
			<p>غالباً ۱۹۸۰ء کے آس پاس میں نے اپنی کتاب <annotation lang="en">Muslim India 1857-1947: A Biographical Dictionary</annotation> کا ڈول ڈالا تھا۔ دراصل نریش کمار جین کی، مسلمانانِ ہند کے حوالے سے، دو جلدوں پر مشتمل ایک سوانحی لغت (دہلی: منوہر، ۱۹۷۹ء) میری نظر سے گذری جس نے میرے ارادوں کے لیے مہمیز کا کام دیا۔ مذکورہ سوانحی لغت خالصتاً ”ہندو ذہن“ کی عکاس ہے۔ قدم قدم پر مؤلف کا مسلمان کے خلاف بغض، نفرت اور عناد ٹپکتا نظر آتا ہے۔ کتاب کے مجموعی مطالعہ سے یہ تاثر سامنے آتا ہے کہ تمام مسلم قوم صرف بھانڈوں، مراثیوں، فلمی ستاروںاور گویّوں پر مشتمل ہے اور ماشاء اللہ اب یہی کام پاکستان کے مختلف ٹی وی چینل سرانجام دے رہے ہیں۔ آج بھی پاکستانی قوم میں صرف کرکٹ کے کھلاڑی، سنگر اور فلمی ستارے ہی نظر آتے ہیں۔ زندگی کے مختلف میدانوں میں جو نوجوان اور عمر رسیدہ لوگ پاکستان کا نام روشن کر رہے ہیں اُن کا چراغ اِن کے سامنے ماند پڑ چکا ہے۔</p>
			<p>میں نے سوانحی لغت پر کام تو شروع کر دیا لیکن مجھے بعد میں احساس ہوا کہ یہ فرد کی بجائے ادارے کا کام ہے لیکن مختار زمن مرحوم اور ان جیسے کئی ایک اور حضرات نے قدم قدم پر میری ہمت بڑھائی اور یوںیہ کام پایۂ تکمیل کو پہنچ سکا۔ اس لغت کی تدوین کے دوران میں جو مشکلات درپیش آئیں اس کی صرف ایک مثال پیش کرتا ہوں۔</p>
			<p>ابتدا میں مجھے صرف اتنا معلوم تھا کہ کرنل عبد المجید خاں شملہ وفد (یکم اکتوبر۱۹۰۶ئ) کے ایک رکن اور ریاست پٹیالہ کے وزیر خارجہ تھے۔ اتفاق سے انھی دنوں پروفیسرہارون خاں شیروانی کے بیٹے مصطفٰے خاں شیروانی (حیدرآباد دکن) سے ان کے والد کے بارے میں خط و کتابت جاری تھی۔ اس دوران انھوں نے مجھے ایک رسالہ <annotation lang="en">Studies in Foreign Affairs of India</annotation> ارسال کیا جس میں ایک مضمون میںلکھا ہوا تھا کہ کرنل عبدالمجید کے صاحبزادے اور پروفیسر ہارون خاں انگلستان میں ایک ہی کالج میں زیرِتعلیم تھے۔ میں نے فوراً مصطفٰے خاں کو اس بارے میںخط لکھا لیکن انھوں نے اس معاملے سے اپنی لاعلمی کا اظہار کیا اور مجھے مشورہ دیا کہ میں ان کی ہمشیرہ سے کراچی میں رابطہ قائم کروں۔ ان سے رابطہ کیا گیا تو انھوں نے بھی اپنی معذوری ظاہر کی لیکن یہ لکھا کہ ہمارے ایک عزیز راحت سعید چھتاری شاید اس بارے میں کچھ جانتے ہوں۔ چھتاری مرحوم کو خط لکھا تو انھوں نے کہا کہ لاہور میں ڈی آئی جی سردار عبدالوکیل خاں ان کے حقیقی پوتے ہیں۔ یوں حیدر آباد دکن سے کراچی اورکراچی سے لاہور پہنچ کر یہ معاملہ حل ہوا۔</p>
			<p>اسی ضمن میں مختار زمن مرحوم و مغفور سے ۱۹۸۱ء میں رابطہ ہوا ور یہ سلسلہ ان کی زندگی تک چلا۔ مختار زمن (پ: ۲۱ فروری ۱۹۲۴ئ، الہ آباد - و: ۲جولائی ۲۰۰۳ئ، کراچی) اعلیٰ پائے کے ادیب اور صحافی تھے جو اے پی پی (ایسوسی ایٹڈپریس آف پاکستان) کے ڈائریکٹر جنرل کے طور پر ریٹائرہوئے تھے۔ انھوں نے ریڈیو پاکستان ڈھاکا اوربی بی سی لندن میں بھی کام کیا۔ اپنے فرائض کی انجام دہی کے سلسلے میں انھوں نے دنیا کے مختلف ممالک کے سفر بھی کیے۔ مختار زمن نے طلبہ کی سیاست میں بڑھ چڑھ کر حصہ لیا۔ وہ آل انڈیا مسلم سٹوڈنٹس فیڈریشن کے جنرل سیکرٹری کے عہدے پر فائز رہے اور اسی ضمن میں انھوں نے ایک کتاب <annotation lang="en">Students' Role in the Pakistan Movemnent</annotation> بھی لکھی تھی۔</p>
			<p>ان خطوط کا دورانیہ ۱۸ سال پر محیط ہے۔ چار خطوط ایسے ہیں جن پر تاریخ درج ہونے سے رہ گئی۔ ان خطوط سے معلوم ہوتا ہے کہ ان کے تعلقات، معلومات اور مراسم کا دائرہ کس قدر وسیع تھا۔</p>
			<p>آج انٹرنیٹ کی ”سہولت“ نے خطوط کی اہمیت کو سرے سے ختم کر دیا ہے لیکن یاد رہے کہ انٹرنیٹ سے پہلے بھی اکثر لوگوں کے نزدیک خط کا جواب دینا ’مذہب میں داخل نہیں تھا‘ ، اس لیے وہ خط کا جواب دینااپنی شان کے خلاف سمجھتے تھے۔ اس تناظر میں مختار زمن کے خطوط سے ظاہر ہوگا کہ اس بابت ان کا کیا رویہ تھا کہ اپنی بیماری کے باوجود انھوں نے خط کا جواب دینے میں کبھی تاخیر نہیںکی۔ حتیٰ کہ ایک مرتبہ جب ان کے زندہ رہنے کا کوئی امکان نہیں تھا، انھوں نے صحت یاب ہوتے ہی خط کا قرض چکا دیا۔</p>
			<p>مرحوم نہایت صاف گو انسان تھے۔ انھوں نے کبھیحقائق کو چھپانے کی کوشش نہیں کی۔ انھوں نے مجھے حافظ محمد حلیم مرحوم کے حالات لکھ کر ارسال کیے تو اس بات کو نہیں چھپایا کہ یہ حالات انھوں نے حافظ صاحب مرحوم کے پوتے شاہد حلیم سے معلوم کر کے لکھے ہیں۔ اگر کوئی اور ہوتا تو شاہدحلیم صاحب کا نام حذف کر سکتا تھا۔</p>
			<p>مختار زمن ایک محب وطن انسان تھے۔ عام پاکستانیوں کی طرح وہ بھی، پاکستان کو جو روگ لگ گئے تھے، ان سے کبیدہ خاطر رہتے تھے۔ ان کی خواہش یہی رہی کہ پاکستان مصیبتوں کے اس بحران سے نکلے۔</p>
			<p>ان خطوط میں سے تین خطوط کا پس منظر ضروری ہے۔ جب سے پڑھنے لکھنے کا تھوڑا بہت ذوق پیدا ہوا، اپنے جاننے والوں سے یہ تقاضاکیاکرتارہتاتھاکہ وہ اپنے حالاتِ زندگی قلم بند کریں۔ ان میں ڈاکٹر عبدالحمید، ڈاکٹر خورشیدکمال عزیز سرفہرست ہیں۔ یہی گزارش میں نے مجید کھام گانوی سے بھی کی۔ بہرحال، میرا نقطۂ نظر یہ ہے کہ جن لوگوں نے تحریکِ آزادی میںکسی نہ کسی اندازسے حصہ لیا، انھیں چاہیے کہ وہ اسے تاریخ کا حصہ بنائیں۔ اردو میں اس قسم کامواد تقریباً نہ ہونے کے برابر ہے۔ میں نے کئی مرتبہ مختار زمن صاحب سے بھی یہی گزارش کی۔ ایک مرتبہ انھیں ”وارنٹ گرفتاری“ تک بھیجا کہ اگر میں کوئی وڈیرا یاجاگیردار ہوتا توآپ کو اغوا کر لیتا اور ”تاوان“ میں آپ کے گھر والوں سے مطالبہ کرتا کہ اپنی سوانح حیات لکھ کر بھیجیں اور رہائی حاصل کر لیں۔ انھوں نے وعدہ بھی فرمایا لیکن شاید اللہ تعالیٰ کو یہ بات منظور نہ تھی۔</p>
			<p>ایک خط کابینہ مشن پلان (۱۹۴۶ئ) کے حوالے سے لکھا تھا۔ معاملہ یہ تھا کہ ان دنوںایک تو میں اپنی کتاب<annotation lang="en">Trek to Pakistan</annotation> میں کچھ اضافے کر رہا تھااور تقریباً انھی دنوں ”یار لوگ“ یہ بات ثابت کرنے میں لگے ہوئے تھے کہ قائد اعظم نے کابینہ مشن پلان کو تسلیم کر کے اپنے مطالبۂ پاکستان سے دستبرداری کا اعلان کر دیاتھاجب کہ حقیقت یہ نہیںہے۔ موجودہ دور کے مسلمان مؤرخین بس یہ دعویٰ کرنے والے ہیں کہ پاکستان قائد اعظم نے نہیںبلکہ پنڈت جواہر لال نہرو اور ایم۔ کے۔ گاندھی نے بنایا ہے۔ دلچسپ بات یہ ہے کہ ہندومؤرخین اس بات کو پہلے ہی آگے بڑھا چکے ہیں۔ مجھے ڈر ہے کل کو یہی ”تحقیق“ سامنے نہ آ جائے کہ پاکستان تو قائم ہی نہیں ہواتھا یہ تو سب مفروضات ہیں۔ اللہ رحم کرے۔</p>
			<p>تیسرا خط الٰہ آبادیونی ورسٹی اولڈبوائزایسوسی ایشن کراچی کے ایک جلسے کے حوالے سے ہے۔ جہاں ڈاکٹر جاوید اقبال نے خطبہ الٰہ آباد کے حوالے سے ایک لیکچر دیا تھا۔ میں نے ان سے اخبارمیں شائع ہونے والی خبروں کے حوالے سے دریافت کیا تھا۔ مختار زمن کا جواب یقینا تاریخی حیثیت سے بہت صائب ہے۔</p>
			<p>مختار زمن کے پہلے ہی خط میں احمد وہاب خیری کا ذکر ہے۔ دراصل میں نے کہیں پڑھا تھا کہ خیری صاحب نے تحریکِ پاکستان میں قابلِ قدر حصہ لیا تھا اور میں ان تک رسائی حاصل کرنا چاہتا تھا۔ میں نے بہت تگ و دو کے بعد بالآخر ان کا سراغ لگا لیا۔ ۲۰؍۲۵ خطوط لکھنے کے بعد معلوم ہوا کہ وہ ایک حادثے میں زخمی ہو کرچند سالوں سے بسترِ علالت پر ہیں۔ انھوں نے مجھے اپنے خط میں لکھا تھاکہ میں نے جو کچھ کیا، اپنا فرض سمجھ کر کیا، مجھے کسی نام و نمود کی خواہش نہیں۔ یہاں تحریکِ پاکستان کے اس ”حقیقی سپاہی“ کا ان حضرات سے مقابلہ کیجیے جن کی عمر قیامِ پاکستان کے وقت محض چھے سات سال تھی اور لوگ انھیں اپنی گود میں اٹھا کر ان سے تقریر کروایا کرتے تھے۔ آخر یہ تو نہیں ہو سکتا کہ ”گولڈ میڈل“ پڑے رہیں اورانھیں وصول کرنے والا ہی کوئی نہ ہو۔ اس طرح تو گولڈ میڈل کی توہین ہو گی۔ گولڈ میڈل کے مستحق اب بس اسی قسم کے ”سپاہی“ رہ گئے ہیں، اصل کارکن تو چل بسے۔</p>
			<p>ان خطوط کی اشاعت کا بنیادی مقصد یہ ہے کہ میں مولانا غلام رسول مہر مدیر انقلاب (لاہور) کے صاحبزادے امجد سلیم علوی کو متحرک کر سکوں کیونکہ میں ایک عرصے سے انھیں اس بات پر قائل کرنے کی کوشش کر رہا ہوں کہ وہ اپنے باقی تمام کام مؤخر کر کے ان خطوط کو مرتب کرنے کی طرف توجہ دیں۔ یہ خطوط سیکڑوں کی تعداد میں موجود ہیں اور اب ہماری تاریخ کا حصہ ہیں۔ مجھے ڈر ہے کہ یہ کہیں ضائع نہ ہو جائیں۔</p>
		</section>
		<section>
			<p>۳۰ دسمبر ۱۹۸۱ء</p>
			<p>مکرمی جناب احمد سعید صاحب، وعلیکم السلام!</p>
			<p>آپ کے خط کا جواب میں مکمل طور پر نہیں دے سکتا مگر جو کچھ مجھے معلوم ہے عرض کرتا ہوں۔</p>
			<list>
				<li>
					<p>۱۔ واجد بخش قادری مرحوم کا گھر مجھے معلوم ہے۔ پتا ہے:</p>
					<p>۱۰۰؍۲ غزالی روڈ۔ پی۔ ای۔ سی۔ ایچ۔ ایس</p>
					<p>ان کے یہاں ٹیلیفون تھا۔ اب نہ معلوم باقی ہے یا کٹ گیا۔ نمبر یہ ہے: 433708</p>				
				</li>	
                <li>۲۔ وہاب خیری صاحب میری اطلاع کے مطابق بقیدِحیات ہیں مگر گمنام ہیں۔ میںنے بھی ملنے کی کوشش کی تھی کچھ پتہ نہ چلا۔ سنا تھا لانڈھی میں رہتے ہیں۔ اسلام آباد میں بیٹھ کر پتہ چلانا مشکل ہے۔ کراچی میں اگر کوئی علی گڑھ والا آپ کا شناس ہو تو شاید پتا معلوم ہو سکے گا۔</li>
                <li>۳۔ بیگم نعمان کا ڈاک کا پتا معلوم نہیں۔ اتنا جانتا ہوں کہ وہ ماہ بیوٹی کلینک کے برابر سے جو سڑک اندر کو جاتی ہے اس پر چھٹے یا ساتویں مکان میں رہتی ہیں۔ لیکن اگر آپ ڈاکٹرذکیہ زیبا کی معرفت خط لکھیں تو شاید انھیں مل جائے گا۔ اس لیے کہ اوپری منزل پر یہ صاحبہ رہتی ہیں: ان کا پتا یہ ہے۔		ڈاکٹر ذکیہزیبا، شعبہ انٹرنیشنل ریلیشنز، کراچی یونی ورسٹی۔</li>
                <li>۴۔ اے کے سومار کا فاروق ٹیکسٹائل کا پتا صحیح ہے۔</li>	
			</list>
			<p>مخلص</p>
			<p>مختار زمن</p>
		</section>
		<section>
			<p>۳ دسمبر ۱۹۸۴ء</p>
			<p>مکرمی احمد سعید صاحب، السلام علیکم!</p>
			<p>میں بہت شرمندہ ہوں۔ آپ نے مجھے خط لکھا۔ وہ خط کھو گیا۔ اب ہر جگہ تلاش کرتا ہوں مگر وہ غائب ہے۔ میرے خیال میں آپ نے میرا بائیو ڈیٹا مانگا تھا۔ وہ بھیجتا ہوں۔ لیکن اگر کوئی اطلاع درکار ہو تو ضرور لکھیں۔ وعدہ رہا کہ جواب فوراً دوں گا اور خط کو حفاظت سے رکھوں گا۔</p>
			<p>یہ تحقیق ہوگیا کہ رؤف کا مدراس میں ہی انتقال ہو گیا۔</p>
			<p>احقر</p>
			<p>مختار زمن</p>
		</section>
		<section>
			<p>۲؍۱ ایف ۴ ناظم آباد کراچی</p>
			<p>۲۵ دسمبر ۱۹۸۷ء</p>
			<p>مکرمی احمد سعید صاحب، السلام علیکم!</p>
			<p>آج قائد اعظم کا یومِ پیدائش ہے۔ آپ کے خط کا جواب دینے کے لیے کیا مبارک دن ہے۔ آپ کے دونوں خطوط مجھے مل گئے۔ آپ نے جو کچھ دریافت کیا ہے ان کے لیے کافی و شافی جواب شاید نہ دے سکوں گا۔ جو کچھ جانتا ہوں لکھتا ہوں۔</p>
			<p>رسالہ <annotation lang="en">Awakening</annotation> لکھنؤ سے نکلتا تھا۔ اس کے ایڈیٹر محمود الحق عثمانی تھے۔ میرے پاس اس کی کوئی کاپی بھی موجود نہیں اور نہ شاید یہ کسی دوست کے پاس ہے۔ عثمانی صاحب سے میں ابھی تک رابطہ قائم نہیں کر سکا۔ اگر ان کے پاس مل گئی تو آپ کو مطلع کر وں گا۔ میرے دوست شاہ محمود سلیمان زیادہ تر اس کے روحِ رواں [روح و رواں] تھے۔ وہ ان دنوں لکھنؤ میں رہتے تھے۔</p>
			<p>ڈاکٹر سیدنجم الدین احمد جعفری مرحوم نے بے شک الٰہ آباد سے <annotation lang="en">onward</annotation> جاری کیا تھا۔ ان دنوں میں طالب علم تھالیکن ڈاکٹر صاحب کے یہاں ہر اتوار کو جایا کرتا تھا۔ رسالے کو پیک کرنا، ٹکٹ لگانا اور کبھی کبھی کوئی چھوٹا سا نوٹ لکھ دینامیرا کام تھا۔ ان کے بیٹے سید سعید جعفری سے خود رابطہ قائم کر چکے ہیں۔ ان کے پاس کچھ کاپیاں مجلد موجود ہیں خود ان سے بات نہیں ہو سکی۔ لیکن بیگم جعفری نے بتایا کہ تلاش سے رسالے مل گئے۔</p>
			<p>علی احمد فضیل صاحب کراچی میں وکالت کرتے ہیں اور اچھے وکلا میں شمار کیے جاتے ہیں۔ میری ان سے فون پر بات ہوئی۔ وہ فتح گڑھ کے رہنے والے ہیں اور ۱۹۴۷ء میں کراچی آگئے تھے۔ شیخ محمد اشرف نے ان کی کتاب <annotation lang="en">Water Power Resources of Pakistan</annotation> قیام پاکستان سے کچھ عرصہ پہلے شائع کی تھی لیکن خود ان کے پاس اس کی کوئی کاپی نہیں ہے۔ ڈان میں انھوں نے متعدد مضامین اور خطوط لکھے تھے۔ کہتے ہیں کہ وہ انھیں جمع کرکے شائع کروانے والے ہیں۔ کب تک؟ اس کا جواب مشکل ہے شاید ۱۹۸۸ء کے اندر اندر۔ دفتر کا پتا یہ ہے۔</p>
			<p><annotation lang="en">Ali Ahmed Fazeel Advocate</annotation></p>
			<p><annotation lang="en">315-317 Mohammadi House</annotation></p>
			<p><annotation lang="en">I.I. Chundrigar Road, Karachi</annotation></p>
			<p><annotation lang="en">(Phone 236988)</annotation></p>
			<p>گھر کا پتا یہ ہے۔</p>
			<p><annotation lang="en">139 M/2 PECHS</annotation></p>
			<p><annotation lang="en">Phone 433287</annotation></p>
			<p>میں نے آپ کا ذکر خیران سے کر دیا ہے۔ آپ چاہیں تو ان سے رابطہ قائم کر لیں۔ یہ سن کر خوشی ہوئی کہ آپ <annotation lang="en">Biographical Dictionary</annotation> کو آخری شکل دے رہے ہیں۔ کیا یہ ان لوگوں کے متعلق ہے جنھوں نے تحریکِ پاکستان میں کام کیا ہے یا کوئی اور منصوبہ ہے؟ یہ بھی اچھی بات ہے کہ <annotation lang="en">Case for Pakistan</annotation> مرتب ہو کر آنے والی ہے۔ کیا یہ کیس پاکستان کے قیام کا جواب ہے یا اس میں موجودہ پاکستان کو قائم دائم رکھنے کی اشد ضرورت اور قومی مرض کا بھی ذکر ہو گا۔</p>
			<p>احقر</p>
			<p>مختار زمن</p>
		</section>
		<section>
			<p>۲؍۱ ایف ۴۔ کراچی</p>
			<p>۲۲ فروری ۸۸ء</p>
			<p>مکرمی پروفیسر صاحب،</p>
			<p>میں شرمندہ ہوں کہ آپ کے دو خطوط کے جواب ایک ساتھ اور وہ بھی تاخیر سے دے رہاہوں۔</p>
			<p>میں نے ڈان کے ایڈیٹر سے بات کی تھی کہ وہ ریاض الدین احمد اورآئی اے ملک کا کچھ پتا نشان بتائیں۔ ان کا کہنا ہے کہ آزادی سے پہلے کے فائل آگ لگنے کے باعث دلی میں جل گئے، اس لیے پتا چلانا مشکل ہے۔ لیکن آپ ایک <annotation lang="en">letter to the editor</annotation> اگر ڈان کو بھیج دیں اور اس میں اپنی ضرورت تحریر کر دیں تو شاید کوئی ڈان اخبار کا پڑھنے [والا] یا خود ان حضرات میں سے کوئی جواب دے۔ میں خود ایک ریاض الدین احمد صاحب کو جانتا ہوں۔ وہ علی گڑھ کے پرانے طالب علم، پروفیسر اے بی اے حلیم کے خاص شاگرد اورمجیدیہ اسلامیہ کالج کے سابق پرنسپل ہیں۔ میرا خیال ہے کہ وہ مضمون لکھتے ہوں گے اس لیے کہ وہ تحریک پاکستان کے ہمدرد تھے اور اقتصادیات سے دلچسپی رکھتے تھے۔ ان کا پتا یہ ہے۔</p>
			<p><annotation lang="en">822-A/2 Nurullah Road</annotation></p>
			<p><annotation lang="en">Allahabad 211003</annotation></p>
			<p><annotation lang="en">U.P. India</annotation></p>
			<p>آئی اے ملک سے میں واقف نہیں ہوں۔</p>
			<p>عثمانی صاحب کو برابر فون کر رہا ہوں۔ وہ ابھی تک نہیں ملے۔ آپ انھیں براہ راست خط لکھیں۔</p>
			<p>شاہ محمود سلیمانی اب واشنگٹن میں مقیم ہیں۔</p>
			<p>کراچی یونی ورسٹی کے <annotation lang="en">archives</annotation> کے ڈائریکٹراب <annotation lang="en">Dr. M. H. Siddiqui</annotation> ہیں۔ انھیں بھی آپ خط لکھیں کہ علی گڑھ میگزین کا پاکستان نمبر ہے یا نہیں۔ میری نظر سے نہیں گذرا۔ اگر کوئی مزید اطلاع مجھے ملی تو آپ کو پھر لکھوں گا۔</p>
			<p>فقط</p>
			<p>مختار زمن</p>
		</section>
		<section>
			<p>۲؍۱ ایف۔ ۴ناظم آباد</p>
			<p>کراچی۔ ۲۶اپریل ۸۸ء</p>
			<p>مکرمی احمد سعید صاحب،</p>
			<p>السلام علیکم!</p>
			<p>میں ایک مہینہ سے زائد ملک سے باہر رہا۔ واپسی پر آپ کے دونوں خطوط مل گئے۔ جواب میں تاخیر کے لئے معافی اور جواب حسب ذیل۔</p>
			<list>
                <li>(۱) محمد نعمان کبھی یوپی لیجسلیٹو <annotation lang="en">[Legislative]</annotation> کونسل کے رکن نہیں رہے۔ یونی ورسٹی سے فارغ ہو کر حیدرآباد چلے گئے۔ وہاں ملازم ہو گئے۔ پاکستان بنا تو کراچی آئے۔ کچھ دن وکالت کی پھر مشرقی پاکستان میں سگریٹ فیکٹری کھولی جس میںچند بنگالی ان کے ساتھ تھے۔</li>
                <li>(۲) عثمان احمد انصاری سب سے پہلے شبلی جارج کالج اعظم گڑھ میں لیکچرر رہے۔ کچھ دن تک قائد اعظم کے سیکرٹری کی حیثیت سے کام کیا۔ اسٹار آف انڈیا کے ایڈیٹر رہے۔ پھر لندن میں پاکستانی سفارت خانے میں پریس اتاشی اور شاید بعدمیںپریس کو نسلر کے فرائض انجام دیتے رہے۔ ریٹائر ہو کر کامن ویلتھ سیکرٹریٹ میں چند دن کام کیا۔ اب وہ لندن میں مستقل طور سے مقیم ہیں اور بالکل ریٹائرڈ زندگی گذار رہے ہیں۔ نہایت کلچرڈ اور معقول آدمی ہیں۔ میں نے ۱۹۴۷ء میں صحافت کا پیشہ شروع کیا اور کلکتہ مارننگ نیوز میں رپورٹر بنا تو انھوں نے ازراہِ کرم اسٹار آف انڈیا کے لئے بھی میری خدمات حاصل کیں۔ وہ شام کا اخبار تھا۔ اور اس کے مالک اصفہانی صاحب تھے جو میرے کرم فرما تھے۔ اور انصاری صاحب کو میں اپنا استاد سمجھتا ہوں۔</li>
                <li>(۳) محمودالحق عثمانی صاحب کا فون یہ ہے۔ 423224۔ میں نے بارہا فون پر پتا معلوم کرنے کی کوشش کی مگر شاید فون خراب ہے۔ ان کی بیٹی کانام مسزیزدانی [ہے]۔ وہ <annotation lang="en">White House Grammar School, Karachi</annotation> کی پرنسپل ہیں ان کا پتا یہ ہے:</li>
			</list>
			<p><annotation lang="en">125- Block 4 Gulshan-e-Iqbal, Karachi</annotation>/p>
			<p>میرے خیال میں آپ عثمانی صاحب کو <annotation lang="en">c/o Mrs Yazdani</annotation> خط لکھ دیں تو مل جائے گا۔</p>
			<p>فقط والسلام</p>
			<p>مختار زمن</p>
		</section>
		<section>
			<p>۲؍۱ ایف۔ ۴ناظم آباد کراچی</p>
			<p>۲۷اگست ۱۹۸۸ء</p>
			<p>مکرمی احمد سعید صاحب،</p>
			<p>السلام علیکم!</p>
			<p>میں شرمندہ ہوں کہ آپ کے خطوط کے جواب جلد ارسال نہ کر سکا۔ پہلے تو میری اہلیہ سخت بیمار ہو گئیں، اس میں ایک ماہ تک پریشان رہا۔ ادھر دس بارہ روز سے میں خود آشوبِ چشم کے مرض میں گرفتار ہوں۔ لکھنا پڑھنا اور لوگوں سے ملنا جلنا ملتوی کرنا پڑا اس لیے کہ یہ بیماری <annotation lang="en">conjunctivitis</annotation> اڑکر لگتی ہے۔</p>
			<p>بہر کیف میں آپ کے چند سوالات کا جواب لکھ رہا ہوں۔</p>
			<list>
				<li>(۱) سیّد رضوان اللہ یوپی مسلم لیگ کے جنرل سیکرٹری اور ایم ایل اے تھے ان کے والد مولوی محمد سبحان اللہ کا شمار گورکھپور کے رؤسا اور اہلِ علم حضرات میں ہوتا تھا۔ مولوی سبحان اللہ کی بہت بڑی لائبریری تھی۔ شعراء اور ادیب ان کے مہمان ہوتے تھے۔ ریاض خیر آبادی سے خصوصی تعلقات تھے اور کلیاتِ ریاض انھوں نے ہی شائع کروایا تھا۔ ان کے کئی بیٹے تھے ان میں سے شاید تین پاکستان آئے۔ سیّد رضوان اللہ یوپی مسلم لیگ کے جنرل سیکرٹری۔ سیّد عرفان اللہ جو کراچی کارپوریشن میں چیف افسر ہوئے۔ ان کی بیگم سروری عرفان اللہ نے بھی کچھ دن سیاست میں حصہ لیا۔ لطف اللہ جو ڈی آئی جی ہو کر ریٹائر ہوئے۔ یہ سب لوگ انتقال کر چکے ہیں۔ رضوان اللہ صاحب کایوپی لیگ میں اپنا گروپ تھا لیکن مجھے یہ یاد نہیں کہ صدارت کے لیے ان کا جھگڑا نواب اسمعٰیل خاں صاحب سے چلا تھا۔ لیکن اتنا یاد ہے کہ شاید ظہیرالحسن لاری وغیرہ سے کچھ اختلاف رائے ہوا تھا۔ حالانکہ وہ بھی گورکھپور ہی کے رہنے والے تھے۔ لیگ کے تمام معروف لوگ نواب صاحب کی عزت کرتے تھے۔ چودھری خلیق الزماں‘ راجہ محمودآباد‘ جمشید علی خاں‘ مفتی فخرالاسلام وغیرہ بھی نواب صاحب کی بہت عزت کرتے تھے لیکن بہر صورت رضوان اللہ صاحب نے بھی کئی سال لیگ کی خدمات انجام دیں۔ کراچی آکر کاروبار وغیرہ شروع کیا۔ سیاست سے تقریباً کنارہ کش ہو گئے۔</li>
				<li>
					<p>(۲) محمود الحق عثمانی صاحب کا نمبر 421644 (گھر) اور2 01396 (دفتر) اور پتا یہ ہے:</p>
					<p><annotation lang="en">164 K-Block 3 PECHS Karachi 75400</annotation></p>
					<p>اب آپ ان کو [کی] بیٹی کی بجائے خود انھیں براہ راست خط لکھ سکتے ہیں یافون کر سکتے ہیں۔</p>				
				</li>			
                <li>(۳) حسین بیگ محمد صاحب کا کئی برس ہوئے انتقال ہو گیا۔ مرحوم بمبئی سے ہجرت کر کے کراچی آئے تھے۔ ایک سنیما گھر چلانے کا کاروبار شروع کیا۔ آخر زمانے میں سخت علیل رہے رعشہ ہو گیا تھا اور سخت تکلیف میں تھے۔ ایک زمانے میں بمبئی میں ان کا طوطی بولتا تھا</li>
                <li>(۴) دہلی مسلم سٹوڈنٹس فیڈریشن نے پاکستان ہیرالڈ کے نام سے ایک ماہانہ مجلہ جاری کیا جوغالباً ۱۹۴۱ء سے ۱۹۴۳ء تک چلا اس کا نام سہواً میری کتاب میں رہ گیا۔ اس کے کرتا دھرتا خالد شمس الحسن تھے ان کے والد شمس الحسن صاحب مرحوم سے آپ واقف ہی ہوں گے۔ مرحوم کا تعلق لیگ سے ۱۹۰۶ء میں قائم ہوا اور آخر دم تک رہا۔ خالد اس وقت نیشنل بینک میں ایگزی کٹو <annotation lang="en">[executive]</annotation> وائس پریذیڈنٹ ہیں۔</li>
                <li>(۵) حسن اے شیخ صاحب سے میں نے گفتگو کی تو انھوں نے بتایا کہ آپ کا خط انھیں ملا تھا لیکن چونکہ ان کے پاس وقت بالکل نہیںہے اس لیے وہ آپ کی فرمائش کو پورا کرنے سے قاصر ہیں۔ میں نے بہر صورت ان کے کچھ حالات انھی سے پوچھ کر نوٹ کر لیے ہیں جو اس خط کے ہمراہ منسلک ہیں۔</li>
                <li>(۶) <annotation lang="en">Awakening</annotation> کا کوئی شمارہ میرے پاس نہیں ہے لیکن خالد نے بتایا کہ کوئی صاحب حسن ابدال میں ہیںان کے پاس دو کاپیاں ہیں۔ میں نے خالد سے کہا کہ فوٹو کاپیاں منگوادیں۔ اگر آگئیں تو میں آپ کو مطلع کروں گا۔ آپ خود بھی خالد کو خط لکھ دیں تو بہت بہتر ہو گا۔</li>
				<li>
					<p>(۷) حسن اے شیخ کے فون اور پتا:</p>
					<p>232391	(دفتر)</p>
					<p>232602	(دفتر)</p>
					<p>439323	(گھر)</p>
					<p>437195	(گھر)</p>				
				</li>				
			</list>
			<p>پتا:</p>
			<p><annotation lang="en">45 M-Block 6 PECHS Karachi</annotation></p>
			<p>میں آپ کا بے حد شکر گزار ہوں کہ آپ نے ڈان کا وہ صفحہ فوٹو بنوا کر بھیجنے کی زحمت کی جس میں قائداعظم سے میری ملاقات کا ذکر ہے۔ عجب اتفاق ہے کہ جس دن یہ پرچہ ملا اس دن ٹی وی پر میری ریکارڈنگ تھی جس میں اسی ملاقات کا ذکر کرنا تھا۔ ہر چند یادکرتا تھا لیکن تاریخ ملاقات یاد نہ آتی تھی۔ آپ کے بھیجے ہوئے تراشے نے میری مشکل حل کردی۔ شکریہ!</p>
			<p>فقط والسلام</p>
			<p>مختار زمن</p>
		</section>
		<section>
			<p>۲؍۱ ایف۔ ۴ناظم آباد کراچی</p>
			<p>۲۰اکتوبر ۱۹۸۸ء</p>
			<p>مکرمی!</p>
			<p>السلام علیکم!</p>
			<p>آپ کے خط کا جواب تاخیر سے مگر پہلی فرصت میں دے رہا ہوں۔ سنیے۔</p>
			<list>
				<li>(۱) محمد وہاج الدین عباسی، آئی سی ایس کے افسر تھے۔ عرصہ دراز تک حکومت پاکستان میں سیکرٹری کے عہدے پر تعینات رہے۔ وزارتِ داخلہ اور ریفیوجی ری ہیبلی ٹیشن کے محکمات سے بھی تعلق رہا۔ ان کی بیوی الٰہ آباد ہائی کورٹ کے سابق جج جسٹس نعمت اللہ کی صاحبزادی ہیں۔ بقیدِ حیات ہیں۔ ان کے داماد شاہد حسین اس وقت اقوام متحدہ میں ایک بڑے عہدے پر فائز ہیں۔ عباسی صاحب اسکندرمرزا کے زمانے میں وزارتِ داخلہ کے سیکرٹری تھے۔ ان کا تعلق یو پی کے ایک معزز گھرانے سے تھا۔</li>
				<li>
					<p>(۲) <annotation lang="en">Lt S.M. Ahsan</annotation> - بعد میں <annotation lang="en">Vice Admiral S.M. Ahsan</annotation>۔ ۱۹۴۷ء میں بحریہ کے جونیئر افسر تھے۔ تقسیمِ ہند کے بعد جب قائد اعظم گورنر جنرل ہوئے تو انھیں اپنا اے ڈی سی بنا لیا۔ ہٹکر بولایتھونے ان کا ذکر اپنی کتاب میں بھی کیا ہے کہ جب قائداعظم اگست ۱۹۴۷ء میں کراچی پہنچے تو بے حد کمزور تھے۔ اے ڈی سی نے انھیں سہارا دے کر اٹھانا چاہا مگر انھوں نے انکار کردیا اور قوتِ ارادی کے بل پر کھڑے ہو گئے۔ احسن ترقی کرکے بحریہ کے افسراعلیٰ بنے۔ پھر مشرقی پاکستان کے گورنر بنے اور اصولی تنازع پر استعفیٰ دے دیا۔ پتا:</p>
					<p><annotation lang="en">Vice Admiral S.M. Ahsan</annotation></p>
					<p><annotation lang="en">53-F Kahkashan Scheme No. 5 Bath Island, Karachi</annotation></p>
					<p>فون نمبر۔ 531495</p>				
				</li>
                <li>(۳) مرزا احمد اصفہانی۔ دراصل یہی <annotation lang="en">M. M. Ispahani</annotation> کے بانی، اور اس کا دماغ تھے۔ یہ مرزا ابو الحسن اصفہانی کے سب سے بڑے بھائی تھے۔ یہ خاندان مدراس سے کلکتہ اور پھر مشرقی پاکستان گیا۔ مرزا احمد سیاست میں سامنے نہیں آتے تھے لیکن وہی مسلم لیگ کی مالی امداد کے ذمہ دار اور پاکستان کی تحریک کے مددگارتھے۔ قائد اعظم ان پر بھروسہ کرتے تھے۔ انھوں نے ہی قائد کی تحریک پر اوریئنٹ ایر ویز، مسلم کمرشل بینک، اور کئی ادارے قائم کیے۔ بنگال میں ان کا کاروبار تھا۔ بنگلہ دیش بنا تو چھوٹے بھائی ابوالحسن اصفہانی اور محمود اصفہانی کراچی منتقل ہو گئے مگر مرزا احمدڈھا کے میں مقیم رہے، ان کی وجہ سے بہت سوں کی جان بچ گئی۔ وہ کئی سال ہوئے انتقال کر گئے ان کے بیٹے صدری اصفہانی اب ان کے جانشین ہیں۔</li>
                <li>(۴) جی ہاں جام صاحب ہی جام غلام قادر لسبیلہ ہیںجن کا حال ہی میں انتقال ہوا ہے۔</li>
                <li>(۵) نواب آف ٹونک، ریاست ٹونک (راجپوتانہ) کے والی تھے۔ یہ خاندان امیر خاںکاہے۔ ایک ریاست ٹانک بھی ہے جو صوبہ سرحد میں ہے۔</li>
                <li>(۶) <annotation lang="en">Col. Barnie</annotation> برطانوی فوجی افسر تھے جنھوں نے پاکستان کے لیے <annotation lang="en">opt</annotation> کیا اور قائد اعظم کے ملٹری سیکرٹری تھے۔ (دیکھییہیکر بولائیتھو)</li>
                <li>(۷) مہاراجکمار محمود آباد، راجہ صاحب محمود آباد کے چھوٹے بھائی تھے۔ دراصل میں نے یہ محسوس کیا ہے کہ اس خاندان کے سلسلے میں بڑی غلطیاں ہوئیں۔ حال ہی میں ٹی وی پر راجہ صاحب پر پروگرام ہوا اس میں بھی باپ بیٹے میں کنفیوژن کردیا۔ سنیے خاندان کا نام سیاست میں پہلے مہاراجہ سر علی محمد خاں نے روشن کیا وہ محمود آباد کے والی تھے۔ ان کے تعلقات محمد علی، شوکت علی، حسرت موہانی، نہرو، گاندھی، مسز نائیڈوسے بھی تھے۔ اور قائداعظم کو وہ بھائی کہتے تھے۔ یوپی میں وہ ہوم منسٹر رہے۔ ان کے دو لڑکے تھے ایک ہمارے راجہ امیر احمد خاں آف محمود آباد جو مسلم اسٹوڈنٹس فیڈریشن کے صدر اور آل انڈیا مسلم لیگ کے خزانچی اور مشہورلیڈر۔ دوسرے چھوٹے لڑکے مہاراج کمار کہلاتے تھے۔ دونوں بھائیوں کی شا دیاں پڑوس کی بلہرہ اسٹیٹ کی راجکماریوں سے ہوئی [تھیں] اس لیے بلہرہ بھی محمودآباد کا حصہ بن گئی۔ اولادنرینہ بلہرہ کے والی کی کوئی نہ تھی۔ مہاراج کمار زیادہ وقت پڑھنے لکھنے میں گذارتے تھے۔ سیاست میں حصہ نہیں لیتے تھے۔ بعد میں صحت خراب ہو گئی۔ بمبئی چلے گئے اور راجہ صاحب سے پہلے ہی انتقال کر گئے۔ ان کا لڑکا لندن میں بس گیا ہے۔</li>
                <li>(۸) خاران توآپ جانتے ہیں پاکستان میں ہے مگر خاران، بلاس پور اور رومانہ کے حکمرانوں سے میں زیادہ واقف نہیں۔ شایدکسی پرانی <annotation lang="en">year book</annotation> میں ان کے نام مل جائیں گے۔</li>
			</list>
			<p>یحییٰ مرچنٹ البتہ قائداعظم کے بھانجے یا قریبی عزیز ہیں لیکن ٹھہریے شاید میں غلطی کررہا ہوں وہ لیاقت مرچنٹ ہیں۔ یحییٰ مرچنٹ بمبئی کے <annotation lang="en">architect</annotation> تھے جنھوں نے قائداعظم کے مزار کا نقشہ بنایا تھا۔ اسی کے مطابق کراچی میں مزار تعمیر ہوا۔ یہ ایک پورا کمپلیکس ہے جس میں صرف مزار والا حصہ ابھی بنا ہے۔ مرچنٹ بمبئی کے اعلیٰ درجے کے <annotation lang="en">architect</annotation>سمجھے جاتے تھے۔ اب ان کا انتقال ہوگیا۔ سناہے قائداعظم کو وہ تعمیرِمکان کے سلسلے میں رائے دیتے تھے۔</p>
			<p>امید ہے کہ میرے بھیجے ہوئے خطوط مل گئے ہو گئے۔</p>
			<p>فقط والسلام</p>
			<p>مختارزمن</p>
		</section>
		<section>
			<p>۲؍۱ ایف۔ ۴ناظم آباد کراچی</p>
			<p>۲۸نومبر ۱۹۸۸ء</p>
			<p>مکرمی احمد سعید صاحب، تسلیم!</p>
			<p>پچھلے ہفتے آپ کو خط لکھ چکا ہوں۔ امید ہے کہ اب تک مل گیا ہو گا راجہ نانپارہ کے متعلق مزید معلومات یہ ہیں ـ:</p>
			<list>
				<li>
					<p>(۱) راجہ نانپارہ کے دو بیویاں تھیں۔ پہلی بیوی سے جو بڑی رانی تھیں ان سے ایک بیٹے اور تین لڑکیاں ہیں۔ ان میں سب سے بڑے بیٹے کا نام آصف علی خاں ہے۔ اگرریاست باقی رہتی تو وہی راجہ ہوتے۔ ان کا موجودہ پتا یہ ہے:</p>
					<p><annotation lang="en">57 A- SeaviewApts. G.F. 1 Karachi</annotation></p>
					<p><annotation lang="en">Phone:</annotation> 572987</p>
					<p>دوسری بیوی کے بیٹے طارق علی خاں اورشارق علی خاں اور ایک بیٹی کی شادی سابق سفیر اکبر طیب جی سے اور دوسری کی سابق سی ایس پی افسر انور عادل سے ہوئی تھی، بعد میں طلاق ہوگئی۔ شارق لکھنؤ میں ہیں۔ راجہ نانپارہ دراصل دوریاستوں کے مالک تھے۔ ایک محمدی ریاست ضلع لکھیم پوراور دوسری نانپارہ ضلعبھرائیچ۔ مسلم لیگ کے حامی تھے مگر خود پبلک لائف میں نہیں آئے تھے۔ لکھنؤ سیشنکے موقع پر انھوں نے مالی امداد بھی دی تھی اور بہت بڑا ڈنر تمام مندوبین کو دیا تھا۔ البتہسیشنمیں راجہ صاحب محمودآبادپیش پیش تھے اور صدر مجلسِ استقبالیہ تھے جن کے نانپارہ سے اچھے مراسم تھے۔</p>
				</li>
				<li>
					<p>(۲) نواب یوسف کے عزیز آفتاب اور خورشید جو محمد علی مرحوم کے بیٹے ہیں، مال روڈ پر ریگل سنیما کے قریب رہتے ہیں۔ باقی حالات پہلے لکھ چکا ہوں۔</p>
					<p>ہاں کیا آپ کو معلوم ہے کہ ریاست کا نام نانپارہ کیوں پڑا؟ پرانے زمانے میں گیارھویں شریف کے موقع پر سات دن تک تمام ریاست میں روٹی تقسیم ہوتی تھیں۔ ہر ایک کے حصے میں روٹی کا کچھ نہ کچھ حصہ آتا تھا اسی لیے ریاست نانپارہ کہلانے لگی۔</p>
					<p>راجہ سلیم پور کے اعزہ بھی کہیں نہ کہیں ضرور ہوں گے مگر ابھی تک پتہ نہیں لگا سکا۔ جب بھی کچھ حال معلوم ہو گیا تو لکھوں گاان شاء اللہ۔ راجہ جہانگیرآباد کے ایک عزیز افتخارحسین ہیں جو شاید کمنٹری کرتے ہیں۔</p>
					<p>کیا پچھلے خط میں محمد احمد سبزواری صاحب کا پتا لکھ چکا ہوں؟ یاد نہیں۔ خیر مکرر سہی۔ ان کا فون نمبر410889 ہے اور پتا ہے:</p>
					<p><annotation lang="en">No.</annotation> 1174</p>
				</li>
			</list>
			<p><annotation lang="en">Pir Ilahi Bux Colony, Karachi</annotation></p>
			<p>امید ہے کہ آپ بخیریت ہوں گے۔</p>
			<p>فقط و السلام</p>
			<p>مختارزمن</p>
		</section>
		<section>
			<p>۲؍۱ ایف۔ ۴ناظم آباد کراچی</p>
			<p>۱۸دسمبر ۱۹۸۸ء</p>
			<p>مکرمی احمد سعید صاحب، تسلیم!</p>
			<p>آپ کے تازہ خط کا جواب:</p>
			<list>
                <li>(۱) ہادی نقشبندی علی گڑھ یونی ورسٹی کے طالب علم تھے۔ ان کا اصل وطن شاید ناگپور یا سی پی میں کوئی شہر تھا۔ وہ ایم ایس ایف کے بڑے سر گرم رکن تھے اور اس وقت سے فیڈریشن کا جھنڈا بلند کیے ہوئے تھے جب اکثر سینئر طلباء مخالف تھے یعنی تیسویں دھائی کے وسط یا آخر میں۔ تعلیم ختم کرنے کے بعد وہ ایسے غائب ہوئے کہ پتہ نہیں کہاں گئے۔ یہ صحیح ہے کہ وہ علی گڑھ مسلم اسٹوڈنٹس فیڈریشن کے صدر تھے۔ میرا خیال ہے کہ وہ پاکستان نہیں آئے۔</li>
                <li>(۲) عبدالستار صدیقی کا تعلق بھی ناگپور سے ہے۔ ان کا خاندان سربرآوردہ میمن برادری سے تعلق رکھتا ہے۔ وہ اور ان کے ساتھی مسلم اسٹوڈنٹس فیڈریشن کے سرگرم کارکن تھے۔ انھوں نے متعدد جلسے کیے۔ قائداعظم سے رابطہ رکھا۔ نواب صدیق علی خاں مرحوم کے قریب رہے اور پاکستان کی تحریک میں سرگرمی سے حصہ لیا۔ پاکستان بننے کے بعد وہ کراچی آگئے اوریہاں <annotation lang="en">Allies Book Corporation</annotation> کے نام سے کتب فروشی اور کتابوں کی اشاعت کا کام شروع کیا۔ ان کی دکان بندر روڈ پر واقع ہے جو اب جناح روڈ کہلاتی ہے۔</li>
			</list>
			<p>پتا:</p>
			<p><annotation lang="en">4, Aven Lodge, M.A. Jinnah Road, Karachi</annotation></p>
			<p><annotation lang="en">Phone:</annotation> 211738</p>
			<p>ایڈمرل احسن کو میں فون کر دوںگا۔ دیکھیے کچھ اثر ہوتا ہے یا نہیں۔ وہ دراصل ذرا خاموش اور پیچھے رہنے والے آدمیوں میںسے ہیں۔</p>
			<p>امید ہے آپ مع الخیر ہوں گے۔</p>
			<p>یقین ہے کہ آپ کو میرے پہلے خطوط مل گئے ہوں گے۔</p>
			<p>فقط والسلام</p>
			<p>مختارزمن</p>
		</section>
		<section>
			<p>۲؍۱ ایف۔ ۴ناظم آباد کراچی</p>
			<p>۱۴دسمبر ۱۹۸۹ء</p>
			<p>مکرمی احمد سعید صاحب، تسلیم!</p>
			<p>آپ کے تازہ خط کے جواب میں اس لیے دیر ہوئی کہ مولانا جمال میاں صاحب باہر گئے ہوئے تھے دو دن ہوئے وہ تشریف لائے تو ان سے بات ہوئی۔ وہ کہتے ہیں:</p>
			<p>”مولانا قطب الدین عبدالوالی اور مولانا عبدالوالی ایک ہی شخص ہیں۔ وہ مولاناقیام الدین عبدالباری صاحب کے داماد اور جانشیںتھے۔ مولانا عبدالباری مولانا جمال میاں کے والد تھے اورانھوں نے کافی شہرت حاصل کی تھی اس لیے کہ سیاست اور دوسرے قومی معاملات سے دلچسپی رکھتے تھے۔ مولانا قطب الدین عبدالوالی ان کے بعد جانشین ہوئے۔ “</p>
			<p>آپ کو تمام تفصیل تذکرۂ علما فرنگی محل میں مل جائیں گی۔ جو پنجاب یونی ورسٹی لائبریری میں موجود ہے۔ غالباً مولانا عنایت اللہ نے لکھی ہے۔ اس کے علاوہ رئیس احمد جعفری مرحوم نے بھی ایک کتاب مولانا عبدالباری وغیرہ پر لکھی ہے۔</p>
			<p>فقط والسلام</p>
			<p>مختارزمن</p>
		</section>
		<section>
			<p>۲؍۱ ایف۔ ۴ناظم آباد کراچی</p>
			<p>۱۱جنوری۱۹۹۰ء</p>
			<p>مکرمی احمد سعید صاحب،</p>
			<p>وعلیکم السلام!</p>
			<p>آپ کے استفسار کا جواب یہ ہے:</p>
			<p>میرے خیال میں <annotation lang="en">Muslim Biographical Dictionary of British India</annotation> (1857-1947) زیادہ مناسب عنوان ہے۔ وجہ یہ ہے کہ <annotation lang="en">Modern Muslim India</annotation> میں تو آپ کو ۱۹۴۷ء کے بعد کے بھی بہت سے اہم نام شامل کرنے پڑیں گے۔ غالباً آپ کا مقصد یہ نہیں ہے۔ اس لیے کہ آپ نے ۱۹۴۷ء کیقیدلگا دی ہے اور صرف ان لوگوں کے نام گنوائے ہیں جنھوںنے تقسیمِ ہند سے قبل سامراجی دور میں کوئی اہم کام انجام دیا تھا۔</p>
			<p>والسلام</p>
			<p>مخلص</p>
			<p>مختار زمن</p>
		</section>
		<section>
			<p>۲؍۱ ایف۔ ۴ناظم آباد کراچی</p>
			<p>۲فروری۱۹۹۰ء</p>
			<p>مکرمی احمد سعید صاحب، تسلیم!</p>
			<p>امید ہے کہ آپ کو میرا رجسٹری خط جس میں حافظ حلیم صاحب کے متعلق مواد تھا مل گیا ہوگا۔ قادری برادران کے بارے میں بھی چند سطور تھیں۔</p>
			<p>آپ نے اے او رضی الرحمن  کے بارے میں معلوم کیا تھا۔ وہ معلوم کرلیا گیا ہے۔ ان کا پتا یہ ہے:</p>
			<p>۲۶، ناظم الدین روڈ</p>
			<p>ایف۱؍۷۔ اسلام آباد۔</p>
			<p>فون: 820332</p>
			<p>وہ ریٹائر ہو چکے ہیں اور خاموشی سے زندگی گذار رہے ہیں۔</p>
			<p>فقط والسلام</p>
			<p>مخلص</p>
			<p>مختار زمن</p>
		</section>
		<section>
			<p>۲؍۱ ایف۔ ۴ناظم آباد کراچی</p>
			<p>۱۱فروری۱۹۹۰ء</p>
			<p>مکرمی احمد سعید صاحب</p>
			<p>آپ کے خط کا جواب تاخیر سے دے رہا ہوں وجہ! بیگم اکرام اللہ سے رابطہ دیر میں ہوا۔ وہ ڈھاکے سے واپس آکر بے حد مصروف ہو گئیں۔</p>
			<p>میری درخواست پر انھوں نے آپ کے لیے سہروردی خاندان کی پوری روداد خود لکھ کر مجھے عنایت کردی جو میں آپ کو بھیج رہا ہوں۔</p>
			<p>میں نے زین نورانی صاحب کو آپ کاپتا بتادیاتھا۔ انھوںنے وعدہ کیا تھا کہ وہ اپنا <annotation lang="en">biodata</annotation> آپ کو بھیج دیں گے۔ شاید ان پر اردو ڈائجسٹ یا کسی رسالے میں مضمون بھی نکلا ہے۔ وہ بھی دیکھ لیں۔</p>
			<p>امید ہے آپ مع الخیر ہو گے۔</p>
			<p>فقط والسلام</p>
			<p>مختار زمن</p>
		</section>
		<section>
			<p>۲؍۱ ایف۔ ۴ناظم آباد کراچی</p>
			<p>۲۵فروری ۱۹۹۰ء</p>
			<p>مکرمی سعید صاحب!</p>
			<p>ایک پمفلٹ اور کچھ مزید معلومات حافظ حلیم کے متعلق حاضر ہیں۔</p>
			<p>حافظ صاحب اردو‘ فارسی‘ اور عربی کی اچھی استعداد رکھتے تھے۔ وہ نہایت مخیر آدمی تھے۔ ۱۹۱۶ء میں انھوں نے حلیم مسلم کالج کی بنیاد ڈالی۔ ۱۹۱۸ء میں انھوں نے شہر روڑکی سے پیراں کلیر شریف تک، جہاں خواجہ علاء الدین صابری کی درگاہ ہے، اپنے خرچ سے چھے میل لمبی پکّی سڑک تعمیر کرادی۔ ندوۃ العلما، علی گڑھ مسلم یونی ورسٹی، مسلم بورڈنگ ہاؤس، اٹاوہ، انجمن اسلامیہ آگرہ، انجمن اسلامیہ امرتسر، اسلامیہ ہائی سکول امرتسر، اسلامیہ عریبک سکول دہلی، مدرسہ طبّیہ دہلی کی کثیر رقم سے مالی امداد کرتے رہے۔ لاہور میں بسی پٹھاناں بلڈنگ تعمیر کی۔ حضرت مجدد الف ثانی کے معتقد تھے، انھیں کے روضے کے پاس دفن ہوئے۔ ان کے ایک لڑکی اور تین بیٹے تھے۔ محمد صدیق، محمد نذیر، اور ایس ایم بشیر۔</p>
			<p>ایس ایم بشیر نے بیرسٹری کی اور مسلم لیگ میں حصہ لیا۔ ۱۲ اپریل ۱۹۴۴ء کو قائداعظم نے بشیر صاحب کو لکھا کہ وہ ایک <annotation lang="en">Committee for commercial industrial expansion</annotation> تشکیل کررہے ہیں جس کے صدر نواب علی نواز جنگ (حیدرآباد) اور سیکرٹری پروفیسر اے بی اے حلیم ہوں گے اور چاہتے ہیںکہ بشیر صاحب اس کے ممبر ہو جائیں (میں نے یہ خط دیکھا ہے) چنانچہ بشیر صاحب ممبر ہو گئے اور کمیٹی نے ایک اہم رپورٹ مرتب کی۔ ایس ایم بشیر کے صاحبزادے شاہد حلیم اس وقت کراچی میں ہیں ان کافون نمبر 541605ہے مندرجہ بالا اطلاعات اور پمفلٹ میں نے انھیں سے حاصل کیا ہے۔</p>
			<p>اس سے پہلے آپ نے واجد بخش قادری اور واحد بخش قادری کے بارے میں پوچھا تھا۔ واجد بخش قادری بڑے بھائی تھے، سائنس دان تھے اور ایسٹرن فیڈرل یونین سے متعلق تھے۔ علی گڑھ کے پرانے طلبا میںسے تھے۔ ان کی شادی سمیع آرٹسٹ کی صاحبزادی سے ہوئی۔ ان کے انتقال کوکئی برس ہو گئے اور ان کی بیوہ مع اپنے بچوں کے راولپنڈی چلی گئیں جہاں ان کے بہنوئی یا کوئی اور عزیز فوج میںکرنل ہیں۔ چھوٹے بھائی واحد بخش قادری علی گڑھ یونیورسٹی کے وائس پریزیڈنٹ تھے پھر آئی سی ایس میں آگئے۔ ڈھاکے میںہوم سیکرٹری رہے پھر قومی اسمبلی کے سیکرٹری بن گئے۔ لائق آدمی تھے۔ دونوں بھائی سخت دینی مسلمان تھے۔ ان کا خاندان بدایوں سے تعلق رکھتا ہے جہاں ان کے والد وکالت کرتے تھے۔ واحد بخش کی شادی نوابزادہ خواجہ نصراللہ مشرقی پاکستان کے مسلم لیگی لیڈر اور سپیکر کی لڑکی عفت سے ہوئی تھی وہ بھی بیوہ ہو گئیں۔ مجھے ابھی تک ان سے رابطے کا موقع نہیں ملا۔ اگر آپ ضرورت سمجھیں تو بات کروں، سنا ہے کراچی میںہیں۔ ان کا بڑا لڑکا یکایک کناڈامیں ہارٹ فیل ہونے سے انتقال کرگیا اس کے بعد سے وہ تقریباً دنیا سے قطع تعلق کرکے بیٹھ رہی ہیں۔ سب بڑے شریف لوگ تھے افسوس کہ جلد چھوڑ گئے۔</p>
			<p>آپ نے تو اپنے خط میں مجھے اہم آدمی ثابت کردیا، یہ صحیح نہیں ہے۔ ان خیالات و حسنِ ظن کا بہر حال شکریہ۔ مگر من آنم کہ من دانم۔ میرا ارادہ عرصے سے ہے کہ کچھ یادداشتیں اور اپنی آنکھوں دیکھی ہوئی سوسائٹی کا حال لکھوں مگر اس میںمیری اپنی کوئی حیثیت نہیں ہو گی اس لیے کہ میں نے کوئی کارنامہ انجام نہیں دیا البتہ سماج کو دیکھا ہے، ادب اور سیاست سے دلچسپی رہی ہے، کچھ بڑے لوگوں سے ملاہوں۔ ہو سکتا ہے کہ آئندہ اہل قلم کے لیے یہ مواد کارآمد ثابت ہو لیکن فی الحال تو بعض حضرات مجھ سے انگریزی میں اردو زبان و ادب کے بارے میں ایک کتاب لکھوانا چاہتے ہیں، سو پہلے یہ کام ہو جائے۔</p>
			<p>آپ نے مولانا اشرف علی تھانوی پر کتاب بھیجی تھی وہ موجود ہے لیکن زیرِ تصنیف کتاب ضرور بھیجیے گا۔</p>
			<p>شکریہ</p>
			<p>احقر</p>
			<p>مختار زمن</p>
		</section>
		<section>
			<p>۱۸مئی۱۹۹۰ء</p>
			<p>مکرمی،</p>
			<p>السلام علیکم!</p>
			<p>عرصے کے بعد آپ کا خط پڑھ کر خوشی ہوئی۔</p>
			<p>واحد <annotation lang="en">(Wahid)</annotation> بخش قادری آئی سی ایس تھے اور وہی نیشنل اسمبلی کے سیکرٹری مقرر کئے گئے تھے۔ پہلے وہ مشرقی پاکستان کی حکومت میں جوائنٹ سیکرٹری امورِ داخلہ تھے۔ ان کی شادی خواجہ نصراللہ (نواب ڈھاکہ کے کزن) کی لڑکی عفت بیگم سے ہوئی تھی۔</p>
			<p>واجد <annotation lang="en">(Wajid)</annotation> بخش قادری ان کے بڑے بھائی تھے۔ ایم ایس سی کرکے وہ لیکچرر رہے۔ پھر ایک پرائیویٹ ادارے سے متعلق ہو گئے۔ گویا وہ دونوں <annotation lang="en">W.B.Kadri</annotation> تھے۔ دونوں کا انتقال ہو گیا۔ ان کے والد کا نام رزاق بخش قادری تھا۔ وہ وکیل تھے۔</p>
			<p>احقر</p>
			<p>مختار زمن</p>
		</section>
		<section>
			<p>۱۱نومبر۱۹۹۰ء</p>
			<p>مکرمی احمد سعید صاحب، تسلیم!</p>
			<p>آپ کے خط کا جواب تاخیر سے دے رہا ہوں اور معافی کا خواستگار ہوں۔</p>
			<p>شریف صاحب ۴ (بہار) کے صاحبزادے کو ڈھونڈھ نکالا۔ حسن شریف نام ہے۔ پتا یہ ہے:</p>
			<p><annotation lang="en">Sharif Gardens</annotation></p>
			<p><annotation lang="en">Mubarak Manzil</annotation></p>
			<p><annotation lang="en">4th floor Garden Road</annotation></p>
			<p><annotation lang="en">M. Jahangir Park Karachi</annotation></p>
			<p><annotation lang="en">Phone:</annotation> 724751</p>
			<p>میں نے ان سے فون پر بات کرلی ہے اور آپ کا پتا بتلا دیا ہے۔ ممکن ہے وہ آپ سے رابطہ قائم کریں۔ کہتے تھے کہ لاہور جانے والے ہیں اور وہاں یاتو چغتائی صاحب وائس چانسلر کے پاس قیام کریں گے یا ان کے ذریعے معلوم ہو سکے گاکہ کہاں ہیں۔</p>
			<p>ا مید ہے کہ آپ بخیریت ہوں گے اور حسب معمول مشغول۔</p>
			<p>فقط والسلام</p>
			<p>مختار زمن</p>
		</section>
		<section>
			<p>۲؍۱ ایف۔ ۴ناظم آباد کراچی</p>
			<p>۲۲انومبر۱۹۹۰ء</p>
			<p>مکرمی احمد سعید صاحب،</p>
			<p>تسلیم!</p>
			<p>ستم ظریفی ملاحظہ کیجیے۔ میں نے سہروردیوں کا شجرہ نسب معلوم کرنے کے لیے صبح بیگم اکرام اللہ کو فون کیا۔ معلوم ہوا کھانے پر گئی ہیں۔ شام کو پھر فون کیا۔ پتا چلا کہ وہ تو آج ڈھاکہ چلی گئیں۔ کب تک آئیں گی ؟کچھ پتہ نہیں۔ بہر کیف اب انتظار کے علاوہ چارۂ کار نہیں۔ ایک اور بات بتاتا ہوں۔ لاہور میں ایک ایڈووکیٹ ہیں شفیق الاسلام۔ یہ صاحب بنگالی ہیں اور مسلم لیگ سے تعلق رکھتے ہیں۔ شاید انھیں کچھ معلوم ہو۔ بارایسوسی ایشن سے پتہ لگ جائے گا۔ امید ہے کہ شریف صاحب کے بارے میں میرا خط آپ کو مل گیا ہوگا۔</p>
			<p>فقط والسلام</p>
			<p>مختار زمن</p>
		</section>
		<section>
			<p>۲؍۱ ایف۔ ۴ناظم آباد</p>
			<p>کراچی</p>
			<p>۱۱جون۱۹۹۱ء</p>
			<p>مکرمی احمد سعید صاحب،</p>
			<p>آپ کا مجوزہ ”وارنٹ گرفتاری“ وصول ہوا۔ جو اب میں تاخیر اس لیے ہوئی کہ حسن شریف صاحب سے رابطہ قائم نہ ہو سکا تھا۔ اب ملاقات بذریعہ ٹیلیفون ہوئی۔ انھوں نے وعدہ کیا ہے کہ وہ آئندہ جمعے کو شریف صاحب مرحوم کے حالات مرتب کریں گے اور اگلے ہفتے آپ کو بھجوا دیں گے۔ اس کی نقل مجھے بھی عنایت کریں گے۔</p>
			<p>رہامیرے اغوا اور گرفتاری کا مسئلہ تو آپ کو زیادہ زحمت گوارا نہ کرنی پڑے گی صرف انتظار کرنا ہو گا۔ میں آج کل انگریزی زبان میں اردو کی تاریخ لکھ رہاہوں۔ یہ بھی ایک بزرگ دوست سے وعدہ کرکے نبھانے کا مسئلہ ہے۔ اس کے بعد ان شاء اللہ وہ کتاب لکھوں گا جو آپ نے تجویز کی ہے۔ اس بنا پر درخواست ہے اغوا برائے تاوان سے معاف رکھا جاؤں۔</p>
			<p>امید ہے کہ آپ مع الخیر اور حسبِ معمول مصروف ہوں گے۔</p>
			<p>مخلص</p>
			<p>مختار زمن</p>
		</section>
		<section>
			<p>۵جولائی۱۹۹۱ء</p>
			<p>بندہ پرور</p>
			<p>السلام علیکم</p>
			<p>آپ کو میں نے خود آپ کا خط مورخہ ۵جولائی آنے سے قبل ایک خط لکھا تھا۔ اس کے بعد میں بیمار پڑ گیا۔ بخار آگیا اور کھانسی بھی تھی۔ ہاں، اب اچھا ہوں۔</p>
			<p>غالباً جو کچھ میں نے لکھا تھا اس پر آپ نے عمل کیا ہو گا۔</p>
			<p>احقر</p>
			<p>مختار زمن</p>
		</section>
		<section>
			<p>۲؍۱ ایف۔ ۴ناظم آباد کراچی</p>
			<p>۱۹ اگست۱۹۹۱ء</p>
			<p>مکرمی احمد سعید صاحب،</p>
			<p>تسلیم!</p>
			<p>آپ کا خط ملا۔ میں خط کا مسودہ روانہ کررہا ہوں۔ اس پر دستخط کر کے مجھے دے دیجیے۔ ڈان، دی نیوز اور مارننگ نیوز کو برائے اشاعت بھیج دوں گا۔</p>
			<p>میں لاہور گیا تھا۔ ۱۳اگست کی رات کو پہنچا۔ ۱۴کو دن بھر لاہوراور والٹن میں گذرا اور ۱۵ کو واپس آنا پڑا۔ طبیعت بھی خراب تھی۔ آپ سے رابطہ نہ ہو سکا۔ لیکن شریف کے بیٹے بھی وہاں موجود تھے۔ میں نے زور دے کر ان سے کہا کہ آپ سے رابطہ قائم کریں۔ ضرورکیا ہوگا۔ وہ کہتے ہیں کہ شریف مرحوم کا بایوڈیٹا انھوں نے آپ کو بھیج دیا ہے۔</p>
			<p>لفظ ”تعلقہ دار“ صحیح ہے۔ تعلق دار کے معنی تو تعلق رکھنے والے کے ہوئے۔ ”تعلقہ“ کہتے ہیں زمین کے ایک خاص محدود حصے کو۔ اس لیے تعلقہ دار صحیح ہے۔ حیدر آباد دکن میں تعلقہ دار، زمیندار کے معنی ہی میں نہیں بلکہ ”کلکٹر ضلع“ کے معنی میں استعمال ہوتا تھا۔ یہ سرکاری عہدہ تھا۔</p>
			<p>احقر</p>
			<p>مختار زمن</p>
		</section>
		<section>
			<p>۲۰اپریل ۱۹۹۴ء</p>
			<p>مکرمی،</p>
			<p>السلام علیکم!</p>
			<p>آپ کے دو خط موصول ہوئے جس میں آپ کی کتاب پر تبصرے کا ذکر ہے کتاب جوںہی دستیاب ہو گی تبصرہ ہو جائے گا مگر کتاب اب تک نہیں ملی۔ دوسری بات یہ ہے کہ ڈان صرف ان کتابوں پر تبصرہ کرتا ہے جس کی دو کاپیاں اس کے پاس ہوں۔ لہٰذا آپ براہِ کرم اس کا بھی انتظام کردیں۔</p>
			<p>خط کا جواب دیر سے جارہا ہے۔ وجہ یہ ہے کہ میں ایک سیمینار میں مشغول تھا۔ خدا کے فضل سے اب وہ ختم ہو گیا ہے۔ اس لیے اب اطمینان ہوا۔</p>
			<p>احقر</p>
			<p>مختار زمن</p>
		</section>
		<section>
			<p>۱۴ستمبر۱۹۹۵ء</p>
			<p>مکرمی،</p>
			<p>السلام علیکم!</p>
			<p>خط کی رسید کا شکریہ۔ آپ کے دوسرے خط کا جواب یہ ہے کہ مسلم لیگ اپنے مطالبے یعنی ”پاکستان“ سے دستبردار نہیں ہوئی اس کی وجوہات حسبِ ذیل ہیں۔</p>
			<list>
                <li>(۱) قائداعظم نے اپنی تقریر میں خود کہا تھاکہ مطالبۂ پاکستان کوئی <annotation lang="en">bargaining counter</annotation> نہیں ہے۔ <annotation lang="en">(Speeches &amp; Writings of M.A. Jinnah, Jamiluddin Ahmad p.195)</annotation> ۔</li>
                <li>(۲) خود کابینہ کے مشن پلان میں پاکستان کے جراثیم تھے اور اسکیم صرف ایک محدود مدت کے لیے تھی۔ اگر وہ ناکام ہو جاتی توصوبوں کو وفاق سے باہر آنے سے کوئی نہیں روک سکتا تھا لہٰذا یہ ایک قدم تھا۔ دست برداری کا سوال ہی پیدا نہیں ہوتا۔</li>
                <li>(۳) قائداعظم بوڑھے اور سخت بیمار تھے وہ جانتے تھے کہ اگر کوئی فیصلہ نہ ہوا تو وائسرائے اپنا فیصلہ صادر کرے گا۔ کانگرس اسے فوراً تسلیم کرے گی۔ اکھنڈ ہندوستان بن جائے گا اس کے بعد برطانیہ پورے برعظیم کو ایک رکھنا چاہتا تھا اس لیے کہ یہی برطانیہ کا موقف تھا۔ اس دوران قائداعظم ہمیں چھوڑ کر چلے جائیں گے قصہ تمام ہو جائے گا۔ اس لیے جو کچھ مل رہا ہے وہ تو لے لیا جائے۔</li>
                <li>(۴) قائداعظم دراصل <annotation lang="en">compromise</annotation> کے آدمی تھے۔ لکھنؤ پیکٹ اور دوسری تجاویز اس کا بیّن ثبوت ہیں اس لیے وہ بتدریج آگے بڑھنا چاہتے تھے۔ کابینہ کا مشن ایک منزل یا ایک قدم تھا۔ قائداعظم ہر کام بتدریج کرتے تھے اور یہی سیاست میںکامیابی کی ضمانت ہے۔</li>
                <li>(۵) جیسا کہ آپ نے لکھا ہے قائداعظم خوب جانتے تھے کہ کانگرس اس <annotation lang="en">compromise</annotation>کو بھی تسلیم نہیں کرے گی چنانچہ نہرو نے اس کی مخالفت کردی اور تقسیم ہو گئی۔ اس سے قائداعظم کے موقف کا کھلا ثبوت مل گیا۔ ان کا موقف درست نکلا لہٰذا ثابت ہوا کہ لیگ اپنے مقصد سے دستبردار نہیں ہوئی بلکہ کانگرس ہی کی دھاندلی اور ڈکٹیٹر شپ ثابت ہو گئی۔</li>
			</list>
			<p>دراصل دو طاقتور دشمنوں سے (کانگرس اور برطانیہ) بیک وقت لڑنا تاریخِ عالم میں ایک عجیب اور بے مثال بات ہے اور لڑ کر کامیابی حاصل کرنا جس سے جنوبی ایشیا کی تاریخ بدل گئی عجیب تر بات اور سیاسی معجزے سے کم نہیں۔</p>
			<p>مگر پاکستان وہ نہیں جس کا ہم نے خواب دیکھا تھا البتہ میں نا امید نہیں ہوں۔ اس دور سے گذرنا انوکھی بات نہیں۔ ہمیں قائداعظم کے خواب کوپوراکرناہے۔ فیوڈل ازم، جاگیرداری کا خاتمہ، قانون کی حکمرانی، رشوت، بے ایمانی، بیوروکریسی کی ناک میں نکیل ڈالنا اب اور بھی ضروری ہو گیا۔ اگر ہم برے ہیں تو اس میں قائدکا کیا قصور ؟</p>
			<p>احقر</p>
			<p>مختار زمن</p>
		</section>
		<section>			
			<p>۱۲ستمبر ۱۹۹۶ ء</p>
			<p>مکرمی، وعلیکم السلام!</p>
			<p>آپ کا خط ملا۔ جواب حسبِ ذیل ہے۔</p>
			<p>محمد وثیق کوئی صاحب نہیں۔ البتہ آل بنگال مسلم اسٹوڈنٹس کے بانی اور صدر عبدالواثق تھے۔ <annotation lang="en">A. Wasiq</annotation> وہی صاحب ہیں جو بعد میں محمدنعمان کے ساتھ آل انڈیا مسلم اسٹوڈنٹس فیڈریشن کے جنرل سکریٹری بنے۔ اس وقت محمد نعمان آرگنائزنگ سکریٹری بنے۔ واثق صاحب ہی آل انڈیا مسلم لیگ کونسل کے رکن قرار پائے۔ میں واثق صاحب کو جانتا تھا۔ وثیق اور واثق میں گھپلا اس لیے ہوا کہ انگریزی میں دونوں ایک طرح لکھے جا سکتے ہیں۔ صحیح ہجے اور تلفظـ ــ ”واثق“ ہی ہے۔ پس ثابت ہواکہ یہ ایک ہی شخص ہے۔ عبدالواثق نام ہے۔</p>
			<p>یہ سن کر خوشی ہوئی کہ سوانحی ڈکشنری آپ خود ہی شائع کر رہے ہیں۔</p>
			<p>ہاں یہ بات بھی یاد رکھیے کہ آل بنگال مسلم اسٹوڈنٹس لیگ پہلے بنی تھی مگر صرف بنگال تک محدود تھی۔ جب آل انڈیامسلم اسٹوڈنٹس فیدڑیشن بنائی گئی تو آل بنگال مسلم اسٹوڈنٹس اس میں شامل ہوگئی لیکن نام پرُانا ہی رہا۔</p>
			<p>احقر</p>
			<p>مختار زمن</p>
		</section>
		<section>			
			<p>۲۳ اگست ۱۹۹۷ء</p>
			<p>مکرمی، السلام علیکم!</p>
			<p>آپ کے دونوں خطوط مجھے مل گئے۔ گو ذرا دیر سے ملے۔ میںسعید جعفری صاحب سے بھی آج یا کل بات کر لوںگا۔ جہاں تک ڈان میںتبصرے کا تعلق ہے میں تبصرہ کر کے آپ کو بھجوادوںگا۔ آپ خود جہاں چاہے اسے چھپوا دیجیے۔ اس لیے کہ چھاپنے والے ایک یا شاید دو کاپیاں مانگتے ہیں۔ میں صرف ایک دے سکتا ہوں۔ دوسری جعفری صاحب کو دوں گا۔ ایک خود رکھوں گا۔ آپ نے میرے متعلق جو لکھا ہے اس کا شکریہ ادا کرتا ہوں۔</p>
			<p>فقط</p>
			<p>والسلام</p>
			<p>مختار زمن</p>
		</section>
		<section>
			<p>۷ اکتوبر ۱۹۹۹ ء</p>
			<p>مکرمی، اسلام علیکم!</p>
			<p>جناب ہاشمی صاحب کا پتا یہ ہے:</p>
			<p><annotation lang="en">194-A Sindhi Muslim Housing Society, Karachi</annotation></p>
			<p>سید سعیدجعفری کے گھر کا پتا یہ ہے:</p>
			<p><annotation lang="en">43/4- Block B, Pakistan Employees Housing Society, Karachi</annotation></p>
			<p>ہاں یہ صحیح ہے کہ انھوں نے دفتر بند کر دیا۔ گھر پر ہی رہتے ہیں۔ آپ کی کتاب مل گئی۔</p>
			<p>یادداشتوں کا ذکر بے کار ہے۔ میں گمنام ہی زندہ رہوں گا اور گمنام ہی مروں گا۔</p>
			<p>احقر</p>
			<p>مختار زمن</p>
		</section>
		<section>
			<p>۲ اکتوبر ۱۹۹۳ء</p>
			<p>مکرمی احمد سعید صاحب، السلام علیکم!</p>
			<p>آپ کی کتاب برادرم خالدشمس الحسن کے ذریعے مجھے مل گئی۔ آپ نے کتاب کے انتساب میں اس خاکسار کو بھی شامل کر لیا ہے اس لیے ڈبل شکریہ ادا کرتا ہوں۔</p>
			<p>میں آپ کی دوسری کتاب کے بارے میں چند لوگوں سے گفتگو کروں گا کہ آپ اسے خود شائع کرنا چاہتے ہیں۔ اس لیے اشتہاروں کی ضرورت ہے۔ اگر کوئی کامیابی ہوئی تو آپ کو مطلع کروں گا۔</p>
			<p>یہ سن کر تعجب ہوا کہ ایس ایم شریف صاحب کے بیٹے حسن شریف آپ سے تعاون نہیں کر رہے۔ عجیب بات یہ کہ میں بھی ان سے نہیں ملتا۔ بہر صورت فون کروں گا دیکھیے کیا جواب ملتا ہے۔</p>
			<p>اور کوئی خاص بات قابلِ تحریر نہیں ہے۔</p>
			<p>احقر</p>
			<p>مختار زمن</p>
		</section>
		<section>
			<p>۲۰ دسمبر ۱۹۹۵ ء</p>
			<p>مکرمی،</p>
			<p>آپ کے دونوں خطوط مجھے مل گئے۔</p>
			<p>میرے سامنے اس وقت مطلوبہ کتابیں نہیں اس لیے یادداشت کی بنا پر جواب دے رہا ہوں۔ جو غلط یا گمراہ کن بھی ہو سکتی ہے۔</p>
			<p>یہ صحیح ہے کہ الٰہ آباد اولڈ بوائز ایسوسی ایشن کا جلسہ کراچی میں ہوا تھا۔ اس وقت اس کے صدرسعید جعفری تھے اور بندہ اس کا سکریٹری تھا۔ چونکہ الہ آباد میں علامہ اقبال نے لیگ کے پلیٹ فارم سے خطبۂ صدارت پڑھا تھا اس لیے ان کے صاحبزادے جاوید اقبال کو بلایا گیا۔ خطبے کا ترجمہ اور پس منظر وغیرہ پر میرے مضامین نقوشمیں شائع ہو چکے ہیں۔ اور جیسا کہ آپ نے فرمایا آپ انھیں پڑھ چکے ہیں۔ انھیں غور سے پڑھیے تو پاکستان کے تصور کا دھندلا سا خاکہ تو نظر آتا ہے لیکن آزاد ریاست کا تصور نہیں ہے۔ بنگال کا خطبے میں کوئی ذکر ہی نہیں ہے اقبال نے تو یہ کہا تھا شمالی مغربی صوبوں کو متحد کر کے ایک یونٹ بنا دی جائے خواہ وہ حکومتِ برطانیہیعنی کامن ویلتھ کے اندر ہو یا باہر۔ ..... خیری کی تازہ کتاب جو پاکستان پر نکلی ہے اس میں تو یہ دعویٰ کیا گیا ہے کہ پاکستان الگ شے ہے اور اقبال نے جو کچھ کہا وہ الگ۔ مگر خیر میں اس سے کلی اتفاق تو نہیں کرتا البتہ یہ کہتا ہوں کہ اقبال نے جو کچھ کہا ہے اس سے اور قائد اعظم نے بعد میں جو کچھ تخلیق کیا الگ ہے۔ لیکن بہر کیف اقبال نے پہلی مرتبہ لیگ کے پلیٹ فارم سے سرکاری طور پر قیام پاکستان کا عندیہ تو ضرور دیا۔ پاکستان کے متعلق عبدالحلیم شرر، عبداللطیف، علی گڑھ گروپ نے کچھ نہ کچھ بطور تجویز کے پیش کیا۔ لیکن لا لہ لالجپت رائے نے غالباً شروع ہی میں ہندو اور مسلمانوں کی الگ ریاستوں کی تجویز پیش کی تھی۔ آپ جانتے ہیں کہ قائداعظم نے کانگریس اور لیگ میں صلح کرانے کی کوشش کی۔ ساری جوانی اسی کوشش میں گذاری مگر جب سب کوششیں بیکار ہوگئیں تو وہ تقسیمِ ہند کے حامی ہو گئے اس کے علاوہ ان کی نظرمیں کوئی راستہ نہ رہا تھا۔ جاوید اقبال صاحب کراچی کے سمینار میں آئے تھے۔ ان کی بیگم بھی ساتھ تھیں۔ اب تو وہ جج بن چکی ہیں مگر افسوس ہے ان کا خطبہ اب نہیں مل سکتا۔ ان کے پاس ہو تو ہو۔ یہ صحیح ہے کہ الٰہ آباد کے جلسے میں لوگ کم تھے۔ مفتی فخر الاسلام مرحوم صدرسٹی مسلم لیگ الٰہ آباد اس وقت یونی ورسٹی کے طالب علم تھے اور اقبال کے جلسے میں گئے تھے۔ میں نے ان سے بات کی ہے۔ وہ اور چودھری خلیق الزمان دونوں کہتے تھے کہ اقبال کی تجویز پر مسلمانوں سے زیادہ کانگریس والوں نے توجہ دی۔ یہ مجھے بھی معلوم ہوا ہے کہ ماؤنٹ بیٹن نے نہرو کو غالباً شملے میں اپنے گھر مہمان رکھا اور نہرو کو ہندوستان کی آئندہ پلان دکھلادی جس پر نہرو بہت جز بز ہوا۔ بیٹن کو وائسرائے نے فوراً حکم دیا کہ دوسری پلان بنائے جو وہ لے کر انگلستان گیا۔ میں انعام الرحمن صاحب سے بخوبی واقف ہوں۔ مگرجب سے ان کی بیوی کا انتقال ہوا ہے انھوں نے سب سے ملنا جلنا، آنا جانا چھوڑ دیا ہے۔ انھی کی وجہ سے میں نے یونی ورسٹی میں کئی سال پڑھایا۔ وہ جرنلزم ڈیپارٹمنٹ کے چیئرمین تھے۔ انھیں میں نے فون کیے۔ ان کے عزیزوں کو فون کیے۔ شریف المجاہد سے پوچھا مگر ابھی تک ان کا پتا نہیں چلا۔ جوں ہی فون کا پتا چلے گایا خود ان کا پتا معلوم ہوگا، میں آپ کو مطلع کردوں گا۔ مگر جہاں تک انعام الرحمن کے <annotation lang="en">source</annotation> کا تعلق ہے۔ شاید یہ کتابوںمیں لکھا ہے اور آپ ضرور اسے تلاش کر لیں گے۔ غالباً انعام الر حمن کی سورس بھی کتاب ہی ہوگی۔</p>
			<p>احقر</p>
			<p>مختار زمن</p>
		</section>
		<section>
			<p>۹ مئی ۱۹۹۷ء</p>
			<p>مکرمی، السلام علیکم!</p>
			<p>آپ کے پہلے خط کے بعد میں نے مسز ناہید اظفر سے بات کی تھی کہ اتنے [میں] آپ کا دوسرا خط پہنچ گیا۔ وہ آپ کو نہیں جانتیں۔ نہ انھیں آپ کی کتاب۵ کے متعلق معلومات ہیں۔ لہٰذا بہتر یہ ہے کہ آپ ان سے میرا نام لے کر بات کرلیجیے یا خط لکھ دیجیے۔ ان کا فون ۸ بجے صبح سے ۸ بجے شام تک مشغول رہتا ہے۔ اس لیے بہتر ہے کہ خط لکھ دیں جس میں کتاب کی تفصیل ہو۔ ممکن ہو تو جو ڈیزائن آپ بنو انا چاہتے ہیںاس کے متعلق بھی کچھ لکھ دیں۔ پتا یہ ہے:</p>
			<p><annotation lang="en">Mrs. Naheed Azfar c/o Mr. Kamal Azfar Bar-at-law </annotation></p>
			<p><annotation lang="en">F-31, Kahkashan, Clifton, Karachi</annotation></p>
			<p><annotation lang="en">Phone</annotation> 5832515</p>
			<p>میرا خیال یہ ہے کہ وہ آپ کا مطلوبہ ڈیزائن بنا دیں گی۔ میں نے ان سے کہہ دیا ہے۔ اور قائداعظم کا نام خود ایک سفارش ہے۔</p>
			<p>راقم</p>
			<p>مختار زمن</p>
		</section>
		<section>
			<p>ناظم آباد، ۲/۱ ایف ۴۔ کراچی</p>
			<p>۳۱ اکتوبر</p>
			<p>مکرمی احمد سعید صاحب،</p>
			<p>تسلیم!</p>
			<p>مطلوبہ اطلاع حسب ذیل ہے۔</p>
			<heading>عبدالشکور صاحب:</heading>
			<p>عبدالشکور صاحب ۱۸۹۷ء میں بریلی (یوپی) میں پیدا ہوئے اور ۱۹۷۰ء میں وہیں انتقال کیا۔ ابتدائی تعلیم بریلی میں حاصل کرکے مسلم یونی ورسٹی علی گڑھ چلے گئے۔ وہاںسے انگریزی میں ایم اے پاس کرکے شعبۂ تعلیم سے منسلک ہوگئے۔ کچھ دنوں بریلی کالج میں لکچرار رہے۔ ۱۹۳۰ء کے اوائل میں ڈربن (جنوبی افریقہ) کے شاستری کالج میں تین سال کے لیے بحیثیت استاد فرائض انجام دیے۔ واپس آکر بریلی میں لڑکیوں کا اسلامیہ اسکول قائم کیا۔ بعض پرانی وضع کے حضرات نے اس کی مخالفت کی لیکن انھوںنے لڑکیوں کی تعلیم کے لیے برابر کوششیں جاری رکھیں اور آخر کار یہ اسکول کالج بن گیا۔</p>
			<p>۱۹۴۱ء سے ۱۹۴۷ء تک وہ حلیم مسلم کالج کانپور کے پرنسپل رہے۔ اس دوران انھوں نے پاکستان کی تحریک میں حصہ لیا۔ مضامین لکھے اور سردار عبدالرب نشتر کو۱۹۴۶ء میں کالج میں مدعو کیا۔ ۱۹۴۷ء میں تقسیم کے بعد وہ رضا انٹر کالج رامپور کے پرنسپل بنائے گئے۔ پھر اسلامیہ کالج اٹاوہ (یوپی) میں پرنسپل رہے۔ اس کے بعد وہ ریٹائر ہو کر بریلی چلے گئے۔ جہاں ۱۹۷۰ء میں ان کا انتقال ہوگیا۔ اور وہیں دفن ہوئے۔</p>
			<p>عبدالشکورصاحب کئی کتابوںکے مصنف ہیں۔ مثلاً تنقیدی سرمایہ، یارانِ میکدہ (خاکے) ، حسرت موہانی، اصغر گونڈوی، فانی وغیرہ۔ مسلمانوں کی تعلیم، پاکستان کی تحریک اور اردو ادب کے فروغ کے لیے ان کی خدمات قابلِ قدر ہیں۔</p>
			<heading>سید رضوان اﷲ:</heading>
			<p>سید رضوان اﷲ گورکھپور کے رئیس اور ادب نوازہستی سید سبحان اﷲ کے دوسرے بیٹے تھے۔ وہ فروری۱۹۰۴ء گورکھپور میں پیدا ہوئے۔ ابتدائی تعلیم اپنے شہر میں حاصل کی۔ پھر علی گڑھ اور لکھنؤ یونی ورسٹیوں سے ڈگریاں لیں۔ کچھ دن تک انھوں نے گورکھپور میںوکالت کی۔ ۱۹۳۰ء کے عشرے کے آخری برسوں میں سیاست میں دلچسپی لینی شروع کی اور آل انڈیا مسلم لیگ میں شامل ہو گئے۔ بہت جلد وہ یوپی مسلم لیگ کے صوبائی جنرل سکریٹری چُن لیے گئے۔ ۱۹۳۵ء کے آئین کے تحت جب الیکشن ہوئے تو سید رضوان اﷲ یوپی اسمبلی کے رکن چنے گئے۔ جب وہ جنرل سکریٹری تھے تو نواب اسماعیل خاں یوپی مسلم لیگ کے صدر تھے لیکن جب اسماعیل خاں علی گڑھ یونی ورسٹی کے وائس چانسلر ہوگئے توسید رضوان اﷲ یوپی صوبائی لیگ کے صدر بن گئے۔ وہ مسلم لیگ کی قائم کردہ <annotation lang="en">Delimitation Committee</annotation> کے بھی رکن تھے۔ اس حیثیت سے انھوں نے مجوزہ مشرقی و مغربی پاکستان کے درمیان کوریڈر بنانے کے لیے ایک یادداشت مرتب کی۔ اس کمیٹی کی تشکیل اس لیے کی گئی تھی کہ مجوزہ پاکستان کی سرحدوں کے بارے میں غور و خوض کرے۔ تقسیم ہند کے بعد کچھ دن تک وہ ہندوستان میں مقیم رہے اور کانسٹی ٹویٹ اسمبلی کے رکن بھی رہے۔ وہ ایک <annotation lang="en">peace mission</annotation> کے رکن کی حیثیت سے پاکستان بھی آئے اور پھر ہندوستان واپس چلے گئے۔ لیکن ہندوستان میں حالات ان کے لیے نا ساز گار ہوگئے تھے۔ فروری ۹۴۸اء میں وہ ہجرت کر کے کراچی آگئے۔ یہاں انھوں نے سیاست میں کوئی حصہ نہیں لیا۔ صرف چند دن کے لیے کراچی میونسپل کارپوریشن کے رکن رہے۔ اس کے بعدچنددن آباد کاری کمیٹی کے ممبر کی حیثیت سے کام کرتے رہے۔ اور اُس کے بعد وہ سیاست سے بالکل ریٹائر ہو گئے۔ مارچ ۱۹۶۴ میں ان کا انتقال ہوگیا۔ انھوں نے ۳ لڑکے اور ۲ لڑکیاں چھوڑی ہیں۔</p>
			<p>اگر ممکن ہو تو ایک پوسٹ کارڈ ڈال دیں کہ یہ مل گیا۔</p>
			<p>راقم و مخلص</p>
			<p>مختار زمن</p>
		</section>
		<section>
			<p>۲/۱ ایف ۴۔ ناظم آباد</p>
			<p>کراچی۔</p>
			<p>مکرمی احمد سعید صاحب، تسلیم!</p>
			<p>آپ کا خط ملا اور یہ سن کر اطمینان ہوا کہ آپ کو میرے خطوط ملتے رہے ہیں۔ دسمبر میں آپ کی کتاب انشاء اﷲ آرہی ہے۔ مبارکباد پیش کرتا ہوں۔ اب سنیے۔ نواب سر محمد یوسف جو نپور کے بڑے زمینداروں میں تھے مگروہ الٰہ آباد میں رہتے تھے۔ ان کا مکان سائو تھ روڈ الٰہ آباد پر اب بھی موجود ہے۔ اس میں قائد اعظم ٹھہر چکے ہیں۔ اُس وقت گلابی رنگ کی یہ دو منزلہ کوٹھی بڑی پر رونق تھی۔ اب نہایت خستہ حالت میں پڑی ہے۔ گورنمنٹ نے اُسے لے لیاہے اور کو ئی دفتر اس میں کھلاہوا ہے۔ نواب صاحب کے کو ئی اولاد نہیں تھی۔ مرنے کے بعد ان کی جائیداد بھانجوں وغیرہ کو ملی۔ مگر خاندان ختم سمجھیے۔ ان کے کوئی قریبی عزیز محمد علی صاحب لاہور میں مال روڈ پر ایک سنیما کے پاس رہتے ہیں۔ زیادہ تفصیل معلوم نہیں۔ کچھ پتا چلا تو لکھوں گا۔ آپ کی دلچسپی کے لیے ایک واقعہ لکھتا ہوں، شاید ۱۹۳۶ء میں جب کانگریس وزارت سے پہلے نواب چھتاری نے یوپی میں وزارت بنائی تو نواب یوسف لوکل سیلف گورنمنٹ کے وزیر بنائے گئے۔ بعد میں کانگریس وزارت بنانے پر تیار ہو گئی اورگوبندبلبھ پنتھ چیف منسٹر ہوئے۔ انھوں نے نواب یوسف کاپورٹ فولیو مسز وجے لکشمی پنڈت کو دیا۔ یاروں نے یہ شعر مشہور کر دیا:</p>
			<blockquote>
				<verse>
					پنتھ جی کا دیکھیے حُسنِ مذاق
					کام یوسف کا زلیخا کو دیا				
				</verse>
			</blockquote>
			<p>راجہ صاحب نانپارہ کے صاحبزادے یہاںہیں مگر ان کا نام طارق نہیں ہے شاید آصف ہے۔ میں ان سے اور راجہ صاحب سلیم پورکے خاندان والوں سے رابطہ قائم کررہا ہوں۔ جب کچھ معلوم ہوگا تو آپ کو لکھوں گا۔</p>
			<p>محمد احمد سبز واری صاحب کا فون نمبر 410889 اور پتا یہ ہے۔</p>
			<p>1174 <annotation lang="en">P.I.B Colony Karachi</annotation></p>
			<p>فقط والسلام</p>
			<p>مخلص</p>
			<p>مختار زمن</p>
		</section>
		<section>
			<p>مکرمی، السلام علیکم!</p>
			<p>سلمیٰ کے نام آپ کا خط پہنچا۔</p>
			<p>آپ نے امداد الطاف صاحب سے ٹھیک سنا کہ میں بیمار تھا۔ مگرہارٹ اٹیک نہ ہوا تھا بلکہ دماغ کی رگ پھٹ گئی تھی۔ اس لیے ”ہیمبرج“ ہو گیا تھا۔ لیکن تعجب کی بات یہ ہے کہ دو دن بعد رگ خود ہی جڑ گئی اور سب کام حسبِ معمول ہو تا رہا۔ ڈاکٹر نے دوا تجویز کی ہے اور مکمل آرام کا مشورہ دیا ہے دماغ کا آپریشن جو ہونے والا [تھا] نہ ہوا۔</p>
			<p>لیکن افسوس ہے اس دوران میرے والد کا انتقال ہو گیا جس کی مجھے بعد میں اطلاع دی گئی۔ میں کاندھا بھی نہ دے سکا۔ جب آغا خاں ہسپتال سے واپس آیا تو ایک ماہ بعد والدہ کا انتقال ہوگیا۔ غرض یہ کہ پچھلے کئی ماہ مشکلات میں مبتلا رہا۔ اب ٹھیک ہوں اور کوئی بات قابلِ تحریر نہیںہے۔</p>
			<p>احقر</p>
			<p>مختار زمن</p>
		</section>
		<section>
			<p>مکرمی پروفیسر احمد سعید صاحب،</p>
			<p>السلام علیکم ورحمۃ اﷲ برکاتہ!</p>
			<p>آپ کا ۹ دسمبر کا خط ملا۔ میں آپ کے سوالات کا مفصل جواب تو شاید نہ دے سکوں گا۔ لیکن جو کچھ مجھے معلوم ہے حاضر خدمت ہے۔</p>
			<heading>مفتی فخرالاسلام:</heading>
			<p>الٰہ آباد کے ایک سر برآوردہ مسلمان رہنما ہیں۔ پیشہ وکالت تھا۔ الٰہ آباد میں ایک علاقہ دائرہ شاہ اجمل کہلاتا ہے جو علما و صوفیہ کا مرکز ہے۔ ناسخ بھی دائرہ میں رہ چکے ہیں۔ یہ شعر انھی کا ہے</p>
			<blockquote>
				<verse>
					ہرپھر کے دائرے ہی میں رکھتا ہوں میں قدم
					آئی کہاں سے گردش پر کار پائوں میں				
				</verse>
			</blockquote>
			<p>مفتی صاحب نے الٰہ آباد یونی ورسٹی سے ایل ایل بی کیا۔ شروع ہی سے سیاست سے دلچسپی تھی۔ چنانچہ آزادی کی تحریکوں میں اور خلافت کی تحریک میں حصہ لیا۔ اس کے بعد مسلم لیگ کا احیاء ہوا تو مسلم لیگ میں شامل ہو گئے۔ الٰہ آباد سٹی مسلم لیگ کے صدر چنے گئے اور کئی برس تک خدمت انجام دی۔ الٰہ آبادڈسٹرکٹ لیگ کے صدر ظہور احمد بیرسٹر تھے اور سٹی لیگ کے مفتی فخرالاسلام۔ دونوں عوامی قسم کے آدمی تھے۔ لیگ کی تحریک کے سلسلے میں مفتی فخرالاسلام نے پورے صوبے کے دورے کیے اور ضلعی لیگوں کی کانفرنسوں میں شرکت کی۔ یوپی اسمبلی کے ممبر ہوئے، پہلے چودھری خلیق الزماں اور بعد میں ظہیر الحسن لاری لیگ پارلیمنٹری پارٹی کے لیڈر تھے۔ مفتی صاحب نے اُن کے ساتھ اسمبلی میں نمایاں خدمات انجام دیں۔ پاکستان بننے کے بعد مفتی فخر الاسلام سیاست سے تقریباً الگ ہو گئے۔ سنا ہے شروع شروع میں انھوں نے یہ بھی تحریک پیش کی تھی کہ لیگ کا نظریہ قبول ہو گیا اور لیگ نے پاکستان بنوا دیا لہذا اب مسلمانوں کو من حیث الجماعت کانگریس سے تعاون کرنا چاہیے لیکن کانگریس کا رویہ تبدیل نہ ہوا تو وہ خاموش ہو گئے۔ سیاست کے علاوہ مفتی فخرالاسلام انجمنِ عربی اور انجمن ترقیِ اُردو کے لیے کام کرتے رہے ہیں۔ مسلمانوں کے مسائل کے حل کے لیے جہاں ضرورت پڑی وہ پیش پیش رہے۔ شاید ایک دفعہ وہ اپنے عزیزوں سے ملنے پاکستان بھی آچکے ہیں۔ مجھے ان کی صحیح عمر معلوم نہیں مگر میرا خیال ہے کہ اب ان کی عمر ۷۰ یا ۷۵ سال کے قریب ہو گی۔ ان کے ایک عزیز لاہورمیںہیں۔ محمد جمیل انصاری 225/<annotation lang="en">A</annotation>/3، گلبرگ نمبر ۳، فون 882657۔</p>
			<heading>واجد بخش قادری مرحوم:</heading>
			<p>بدایوں کے مشہور وکیل (غالباً رحمان بخش قادری) کے بڑے صاحبزادے اور پاکستان کے ایک افسر اعلیٰ واحد بخش قادری مرحوم آئی سی ایس کے بڑے بھائی تھے۔ علی گڑھ سے ایم ایس سی کیا۔ کچھ دنوں ڈھاکہ یونی ورسٹی سے متعلق رہے۔ پھر امریکہ چلے گئے، واپسی پرایسٹرن فیڈرل یونینمیں ملازم ہوگئے۔ مشہور کارٹونسٹ سمیع آرٹسٹ کی لڑکی سے شادی کی۔ ذہین آدمی تھے، طلبہ کی پالیٹکس میں حصہ لیا۔ علی گڑھ یونی ورسٹی کے وائس پریذیڈنٹ رہے۔ تین چار سال ہوئے انتقال ہو گیا۔ ان کی بیگم کراچی میں مقیم ہیں۔ اگر ضرورت ہو تو پتا معلوم کر کے بھیج سکتا ہوں۔ کہیں <annotation lang="en">PECHS</annotation> میں رہتی ہیں۔</p>
			<heading>حُسین بیگ محمد:</heading>
			<p>بمبئی کے تاجر اور قائد اعظم کے ساتھ دیرینہ اور قریبی تعلقات رکھنے والے آدمی تھے۔ بمبئی اسمبلی کے ممبر رہے۔ طلبہ اور مسلم لیگ کی سیاست میں نمایاں کام انجام دیے۔ پاکستان بننے کے بعد یہاں آگئے۔ کراچی میں ان کا ایک سنیما تھا۔ آخر عمر میں سخت بیمار رہے۔ رعشہ ہوگیا۔ اٹھنا بیٹھنا محال تھا۔ تین چار برس ہوئے ان کا بھی انتقال ہو گیا۔ ان کے متعلق اے کے سومار صاحب سے مزید معلومات حاصل ہو سکتی ہیں۔ میرا تعارف راجہ صاحب محمود کی وساطت سے ہوا۔ بڑے پُر خلوص اور محب وطن انسان تھے۔</p>
			<heading>بیگم نعمان:</heading>
			<p>محمد نعمان کی اہلیہ ہیں۔ ان کے والد حیدر آباد میں جج تھے۔ نعمان سے ان کی شادی اس زمانے میں ہو ئی جب تقسیم سے کچھ دن پہلے نعمان نے حیدر آباد میں ملازمت کر لی تھی۔ ان کا ایک لڑکااکبر نعمان غالباً امریکہ یا انگلستان میں ہے۔ دوسراکراچی میں تیسری لڑکی یونی ورسٹی میںہے۔ گھریلوخاتون ہیں۔ نعمان کے مرنے کے بعد بجھ سی گئی ہیں۔ خاموش زندگی گذارتی ہیں۔</p>
			<heading>جمیل الدین احمد:</heading>
			<p>علی گڑھ یونی ورسٹی سے انھوں نے انگریزی میں ایم اے کیا تھا۔ وطن شاید اعظم گڑھ تھا۔ غالباً ۱۹۳۰ء کی دہائی میں لکچرارہو گئے۔ مسلم لیگ کی تحریک شروع ہو ئی تو جمیل الدین <annotation lang="en">Writers Commitee</annotation> سے متعلق ہوگئے۔ بہت سے پمفلٹ پاکستان اور تحریک مسلم لیگ پر لکھے۔ مرنجاں مرنج خاموش طبع اور حد درجہ پاکستان پرست آدمی تھے۔ وہاب خیری اور جمیل الدین نے یونی ورسٹی میں لیگ کی تحریک کو آگے بڑھانے میں بڑی مدد کی۔ پاکستان بنا تو لیاقت علی خاںنے انھیں اپنا پی۔ آر۔ او بنالیا۔ اس کے بعد کراچی میں جرمن سفارت خانے میں مسائلِ پاکستان کے مشیر کا عہدہ حاصل کیا۔ لکھنے پڑھنے سے کام رہتا تھا۔ علاوہ قائد اعظم کی تقریروں کو جمع کر کے شائع کرنے کے، جو اُن کا بڑا کارنامہ ہے، انھوں نے سیکڑوں مضامین قومی مسائل و معاملات پر لکھے ہیں۔ عرصہ ہوا انتقال ہو گیا۔ شاید راحت سعید چھتاری یا کوئی علی گڑھ والا کچھ اور معلومات فراہم کر سکے۔</p>
			<heading>اے اے رئو ف:</heading>
			<p>مدراس کے رہنے والے تھے۔ انھوں نے نہ صرف قائد اعظم پر شاید پہلی کتاب لکھی بلکہ بمبئی و مدراس کے اخبارات میں بہت سے مضامین بھی لکھے۔ میں ذاتی طور پر ان سے واقف نہیں۔ شاید وہ پاکستان نہیں آئے۔ یہ بھی معلوم نہیں کہ زندہ ہیں یا نہیں۔ اُن کے متعلق مزید معلومات شریف المجاہد صاحب ڈائریکٹر قائد اعظم اکیڈیمی سے حاصل کی جاسکتی ہیں۔</p>
			<p>میں اپنا <annotation lang="en">biodata</annotation> بھیج رہا ہوں۔ حال آنکہ جو کچھ کتاب میں ہے وہ بھی کافی ہے۔ میں نے بوگرا میں آل بنگال مسلم اسٹوڈنٹس لیگ کے اجلاس کی صدارت کی تھی۔ یہ شاید ۱۹۴۴ء کا واقعہ ہے۔ اس اجلاس میں ابو سعید چودھری اور شاہ عزیز الرحمن بھی موجود تھے۔ خطبۂ صدارت اب میرے پاس نہیں ہے۔ اس کے علاوہ ۱۹۴۶ء کے الیکشن کے دوران میںبجنور، بنارس، غازی پور، اعظم گڑھ، گورکھپور وغیرہ میں لیگ کے جلوس میں مدعو کیا گیا۔ الواحد بجنور میں ایک سلسلۂ مضامین پاکستان کے بارے میں لکھا جو دراصل مدینہ بجنور کے مضامین کا جواب تھا اس لیے کہ مدینہ جمعیت العلماء ہندکا مشہور ترجمان تھا۔ اور کیا عرض کروں۔ ننگ اسلاف ہوں۔ بڑانہیں ہوں مگر بڑوں کی آنکھیں دیکھ چکا ہوں۔ کیسے کیسے لوگ تھے کہ چلے گئے</p>
			<blockquote>
				<verse>
					مقدور ہو تو خاک سے پوچھوں کہ اے لئیم!
					میرے [تونے] وہ گنج ہاے گراںمایہ کیاہوئے [کیے]				
				</verse>
			</blockquote>
			<p>میں عثمان احمد صاحب کے متعلق نہیں جانتا۔ شاید شریف المجاہد کو معلوم ہو۔</p>
			<p>احقر</p>
			<p>مختار زمن</p>
		</section>
	</body>
</document>
