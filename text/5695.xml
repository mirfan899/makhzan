<document>
	<meta>
		<title>خطوط بنام رئیس احمد جعفری: ۳۶</title>
		<author>
			<name>ابراہیم جلیس</name>
		</author>
		<original-publication-year>1966</original-publication-year>
		<publication>
			<name>Bunyad, Volume 9</name>
			<year>2018</year>
			<city>Lahore</city>
			<link>https://bunyad.lums.edu.pk/website/journal/vol/5f960116cb2ca/page</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>ابراہیم جلیس بی اے (علیگ)</p>
			<p>۲۲۷بی۔ پی آئی بی کالونی۔ کراچی</p>
			<p>برادرِ محترم رئیس احمد جعفری صاحب۔ السلام علیکم</p>
			<p>کل بروز ہفتہ شام کے سات بجے میں راولپنڈی سے کراچی پہنچا اور سیدھا اپنے ہڑتالی ساتھیوں کے پاس گیا جو دفتر اخبار انجام کے سامنے فٹ پاتھ پر بیٹھے ہڑتال کر رہے ہیں لیکن میں یہ دیکھ کر حیران رہ گیا کہ میرے ہر ساتھی نے نہایت سرد مہری سے مجھ سے ملاقات کی اور وجہ یہ بتائی کہ:</p>
			<blockquote>
				<p>ٹیلی فون پر پنڈی سے سومار صاحب نے دفتر انجام کے ڈپٹی مینجر یوسف محمدی کو بتا دیا ہے کہ جلیس صاحب نے سومار صاحب سے تحریری معافی مانگ لی ہے اور وہ ”معافی نامہ“ سومار صاحب کے پاس محفوظ ہے۔</p>
			</blockquote>
			<p>میں نے انھیں بہتیرا سمجھایا کہ وہ ”معافی نامہ“ نہیں تھا بلکہ اظہارِ افسوس کا ایک ”مشروط مسودہ“ تھا جو میں نے مجبوراً اور طوعاً و کرہاً لکھا تھا اور جو کلام پاک کی موجودگی میں ملک کے صاحبِ ضمیر ادیب حضرت رئیس احمد جعفری صاحب کے پاس بطور امانت رکھا گیا تھا تاکہ اگر سومار صاحب سے سارے مطالبات پر کامیاب مفاہمت ہو جاتی ہے تو پھر سومار صاحب کے اور میرے مشترکہ بیان یا اعلان میں اس ”افسوس نامے“ کو بھی شامل کیا جائے گا لیکن اگر یہ گفتگو ناکام ہو جائے گی تو حضرت رئیس احمد جعفری میری وہ امانت بھی یعنی ”افسوس نامہ“ مجھے لوٹا دیں گے۔ یہ باتیں کلام پاک کی موجودگی میں ہوئی تھیں اور اس کے علاوہ میں رئیس احمد جعفری صاحب کو ایک صاحبِ ضمیر اور کردار کا غازی ادیب بھی سمجھتا تھا اور مجھے یقین ہے کہ وہ میری اس امانت میں خیانت کا تصور بھی نہیں کر سکتے۔ رئیس احمد جعفری، مولانا محمد علی جوہر اور مولانا شوکت علی جیسے حق پرست، صاحبِ کردار اور با ضمیر رہنمائوں کے زیرِ تربیت رہے ہیں، وہ ایک نودولتیے سیاست دان مسٹر اے کے سومار کے آلۂ کارکبھی نہیں بن سکتے۔</p>
			<p>یہ باتیں میں نے اپنے سارے ساتھیوں اور کراچی کے سارے صحافیوں کو بتا دی ہیں لیکن پھر بھی میرے دل میں خلش سی رہی اور اس خلش کے باعث میں گذشتہ رات ایک لمحے کے لیے بھی نہ سو سکا۔ علیٰ الصبح میں نے پہلا کام یہی کیا کہ میرے دوست شمیم احمد کو لاہور ٹیلی فون کیا کہ وہ سارا کام چھوڑ کر سب سے پہلے آپ سے اس سلسلے میں ملیں۔</p>
			<p>شمیم احمد صاحب نے آج دن کے ڈیڑھ بجے مجھے ٹیلی فون پر بتایا کہ وہ آج ساڑھے بارہ بجے آپ سے ملے تھے اور آپ نے انھیں یقین دلایا کہ اظہارِ افسوس کا مسودہ آپ ہی کے پاس ہے اور آپ کسی قیمت پر اسے سومار صاحب کو نہیں دیں گے اور نہ ہی اس کو غلط طریقے پر استعمال کیا جائے گا۔</p>
			<p>شمیم صاحب کا یہ ٹیلی فون سن کر جان میں جان آئی اور میں باہر چلا گیا لیکن ابھی رات کے ساڑھے نو بجے میرا ایک عزیز دوست سومار صاحب سے مل کر میرے پاس آیا تھا۔ وہ یہ کہتا ہے کہ سومار صاحب اظہارِافسوس کا وہ دست خطی مسودہ ہر ملنے والے کو دکھا رہے ہیں۔ چنانچہ میرے دوست نے مجھے یہ تک بتایا کہ عبارت تو سبز رنگ کی روشنائی میں ہے اور میرے دستخط نیلے رنگ کی روشنائی میں ہیں۔ یہ نشانی ایسی تھی کہ میں کھٹک گیا۔ کیونکہ میرے اس عزیز دوست کو میرے اس اظہارِ افسوس کے مسودے کا کوئی علم نہ تھا۔</p>
			<p>میرے دوست نے یہ بھی بتایا کہ سومار صاحب نے اس عبارت کا انگریزی ترجمہ بھی کروا رکھا ہے اور یہ بھی کہا ہے کہ:</p>
			<blockquote>
				<p>میںاس ”معافی نامے“ کے اصل مسودے کا عکس نیشنل پریس ٹرسٹ کے سارے اخبارات میں شائع کر دوں گا۔</p>
			</blockquote>
			<p>یہ باتیں سن کر میرا دماغ چکرا سا گیا ہے اور اب میری سمجھ میں نہیں آتا کہ میں کن باتوں کو سچ سمجھوں۔ وہ باتیں جو شمیم احمد نے آپ سے ملاقات کے بعد آپ کے حوالے سے مجھے بتائی ہیں یا پھر جو باتیں سومار صاحب نے میرے عزیز دوست سے کہی ہیں؟ لیکن جہاں تک روشنائیوں کا تعلق ہے میرا عزیز دوست بھی جھوٹ نہیں بولتا۔</p>
			<p>مجھے ہر گز ہرگز یقین نہیں آتا کہ آپ جھوٹ بول سکتے ہیں یا آپ جیسا صاحبِ ضمیر، راست گفتار، حق پرست اور صاحبِ کردار ادیب سومار صاحب کے ہاتھ اپنے کسی غریب ساتھی اہلِ قلم کی کوئی ”امانت“ فروخت کر سکتا ہے؟ للہ مجھے فوراً اطلاع دیجیے کہ صحیح بات کیا ہے۔</p>
			<p>جعفری صاحب، میں سومار صاحب سے ملنا بالکل نہیں چاہتا تھا۔ کئی بااثر اور بڑے لوگوں نے بھی مجھے مجبور کیا تھا اور میں نے انکار کرد یا تھا لیکن جب آپ نے دو تین بار مجھے لاہور سے ٹیلی فون کیا تو میں مجبور ہو گیا، کیونکہ میں آپ کی تحریروں اور آپ کی شخصیت سے بہت متاثر ہوں اور میرا خیال ہے کہ موجودہ زمانے میں آپ مولانا محمد علی جوہر کی نشانی ہیں۔ تحریروں میں بھی اور کردار میں بھی۔</p>
			<p>میں نے آپ ہی کی وجہ سے ”اچانک بے روزگاری“ کی مفلسی کے باوجود کراچی سے پنڈی تک کا سفر ہوائی جہاز کے ذریعے کیا اور آپ ہی کی ہدایات کے تحت سومار صاحب سے گفتگو کی۔ کلام پاک سامنے رکھا تھا اور خدا گواہ کہ میں وہ افسوس نامہ بھی نہیں لکھنا چاہتا تھا۔ اس پر دستخط بھی نہیں کرنا چاہتا تھا لیکن آپ کے اور خود سومار صاحب کے یقین دلانے پر کہ یہ ”افسوس نامہ“ صرف اسی وقت کارآمد ہو گا جب کہ سارے مسائل اور مطالبات پر مفاہمت ہو جائے اور اس دوران میں یہ کاغذ یا مسودہ رئیس احمد جعفری جیسے ”امین“ کے پاس امانت رہے گا، میں نے اس پر دستخط کر دیے۔</p>
			<p>سامنے کلام پاک اور رئیس احمد جعفری جیسا عظیم اور صاحبِ کردار ادیب، میں بادلِ نخواستہ ہی اس پر دستخط کر گیا اور وہ تحریر کلام پاک کی موجودگی میں آپ کے حوالے کی۔</p>
			<p>خدا کرے کہ بقول آپ کے وہ تحریر آپ ہی کے پاس ہو لیکن اگر سومار صاحب سچ کہتے ہیں تو پھر میرے لیے سوائے اس کے اور کوئی چارہ باقی نہیں رہتا کہ میں بھی یہ سارا واقعہ من و عن اور یہ خط اخبارات میں اشاعت کے لیے بھجوا دوں۔</p>
			<p>بہر حال مجھے سومار صاحب کے قول و فعل پر تو کوئی بھروسا نہیں لیکن آپ کے قول و فعل پر پورا پورا اعتماد ہے اس لیے آپ کے جواب کا نہایت بے چینی سے منتظر ہوں۔</p>
			<p>آپ کا چھوٹا بھائی</p>
			<p>ابراہیم جلیس</p>
			<p>۳ جولائی ۱۹۶۶ء</p>
			<blockquote>
				<p>نوٹ: گذشتہ دو دنوں میں آپ کے نام پہ تیسرا خط ہے۔ فوراً جواب دیجیے تو نہایت ممنون ہوں گا۔</p>
			</blockquote>
		</section>
	</body>
</document>