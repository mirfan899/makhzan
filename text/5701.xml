<document>
	<meta>
		<title>تحقیق و تدوین کی اصطلاحات: مسودہ</title>
		<author>
			<name>رفاقت علی شاہد</name>
		</author>
		<publication>
			<name>Bunyad, Volume 9</name>
			<year>2018</year>
			<city>Lahore</city>
			<link>https://bunyad.lums.edu.pk/website/journal/vol/5f960116cb2ca/page</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>No</contains-non-urdu-languages>
	</meta>
	<body>
		<section>
			<heading>(۱)</heading>
			<p>اُردو میں تحقیق و تدوین کے نظری مباحث پر تحریریں گذشتہ تقریباً ایک صدی سے منظرِ عام پر آرہی ہیں۔ اس سے قطعِ نظر کہ ان تحریروں کی معیار بندی پر ابھی تک کوئی توجہّ نہیں دی گئی، یہ بھی افسوس ناک ہے کہ ان تحریروں کا مناسب اشاریہ بھی موجود نہیں۔ مزید بدقسمتی یہ ہے کہ ان تحریروں کو تحقیق و تدوین کے فنی رموز و نکات جاننے اور سیکھنے کے لیے استعمال نہیں کیا جاتا، بلکہ سَنَدی اور امتحانی ضروریات کے لیے رَٹا جاتا ہے۔ تحقیق و تدوین کے موضوع پر موجود تحریروں میں سے بیش ترطالبِ علموں کی نصابی ضروریات کے پیشِ نظر لکھی گئی ہیں، اِسی لیے سطحی ہیں۔ ان تحریروں کا مقصد طالبِ علموں کے لیے ایسا بنا بنایا مواد فراہم کرنا ہے جسے رَٹ کر وہ امتحان پاس کرنے کے قابل ہو سکیں۔ طالبِ علموں کی نصابی ضروریات اپنی جگہ، لیکن یہ کس قدر افسوس ناک ہے کہ تحقیق و تدوین پر خالص علمی اور راہ نما تحریریں اوّل تو ہیں ہی بہت کم، اس پر طُرّہ یہ کہ ایسی مفید تحریروں کا اشاریہ یا منظّم فہرست بھی موجود نہیں۔</p>
			<p>کسی بھی عِلم کے نظری اور عملی مطالعے میں اُس کی فنی اِصطلاحات بنیادی حیثیت رکھتی ہیں۔ تحقیق و تدوین کی اصطلاحات بھی ان علومِ اَدبی کو صحیح طریقے سے سمجھنے، سیکھنے اور انھیں برتنے میں مرکزی اہمیت رکھتی ہیں۔ اس سلسلے میں اب تک کوئی منظم اور باقاعدہ علمی تحریر اُردو میں نظر نہیں آتی۔ عام طور پر کتابوں میں صرف مترادفات یا لفظ کی عمومی وضاحت درج کرنے پر بات محدود رکھی گئی ہے۔ جب تک تحقیق و تدوین سے ضروری اور مناسب مثالوں کے ساتھ اصطلاحات کی وضاحت پورے طریقے سے نہ کی جائے، اُن کی باطن میں اُتر کر مطلب و معنی کی تفہیم نہ تو عالم (اسکالر) کے لیے ممکن ہے اور نہ ہی طالبِ علم کے لیے آسان۔</p>
			<p>تحقیق و تدوین کی اصطلاحات پر علمی تفصیل اور مناسب مثالوں کے ساتھ مناسب تحریری کام کرنے کی اشد ضرورت ہے، تاکہ اُردو میں تحقیق و تدوین جیسی اہم ترین اَدبی اصناف کی علمی بنیادیں مضبوط ہوں۔ اسی ضرورت کے پیش نظر یہ مقالہ تحریر کیا گیا ہے۔ یاد رہے کہ یہ اس سلسلے کا پہلا مقالہ ہے۔</p>
			<heading>(۲)</heading>
			<p>مُسَوَّدَہ: [عربی۔ اسمِ صفت۔ مذکّر۔ ضمّہ میم، فتحہ سود، فتحہ شدّو، سکون ہ] :</p>
			<p>لُغوی معنی سیاہ کیا ہوا۔ اصطلاحی معنی لکھا ہوا، تحریر کیا ہوا۔ اَدبی اصطلاح میں اُس تحریر کو کہتے ہیں جو مصنّف براے اشاعت تیار کرتا ہے۔</p>
			<p>مسوّدہ تدوینِ متن کی معروف اِصطلاح ہے۔ تدوین میں مسوّدہ اِصطلاحاً اُس قدیم متن کو کہتے ہیں جسے مصنّف یا مولّف یا مرتّب نے اشاعت کے لیے لکھا یا تیار کیا ہو، مصنّف یا مولّف یا مرتّب کا ابتدائی طور پر تیاّر کیا ہوا متن۔</p>
			<p>تدوینِ متن میں متن کی ایک سے زیادہ روایتیں پیشِ نظر ہوں تو بعض اوقات اُن میں ایسی روایت یا روایتیں بھی شامل ہوتی ہیں جو مسوّدئہ مصنّف یا مسوّدئہ طباعت کی حیثیت رکھتی ہیں۔ تدوینِ متن کی بنیاد کسی قلمی نُسخے یا ایک سے زیادہ مخطوطات پر ہو، یا پھر تدوین میں مطبوعہ نُسخے استعمال ہوئے ہوں؛ دونوں صورتوں میں اِس اَمر کا پورا اِمکان موجود ہے کہ مصنّف کا مسوّدہ یا طباعت کے لیے تیار کیا ہوا مسوّدہ / مسوّدے ماخذی نُسخے /نُسخوں میں شامل ہو /ہوں۔ اگر تدوین یا تحقیق کی بنیاد ایک ہی قلمی یا مطبوعہ نُسخے پر قائم ہے تو زیادہ اِمکان اِسی کا ہوتا ہے کہ وہ نُسخہ یا تو مسوّدئہ مصّنف ہو یا پھر اُس سے نقل ہوا ہو، کیونکہ واحد قلمی یا مطبوعہ نُسخہ عام طور پر اُسی متن کا ہوتا ہے جو معروف نہ ہو سکا اور کسی نے اُس کی نقل حاصل کرنے کی کوشش نہیں کی، اور مطبوعہ ہونے کی صورت میں اُس متن کی دوبارہ اشاعت کی ضرورت محسوس نہیں کی گئی۔ مثال کے طور پر بیشتر دکنی متون کا ایک ایک قلمی نُسخہ ہی مِلتا ہے، بلکہ بعض کے تو قلمی نُسخے بھی موجود نہیں۔ جیسے مثنوی کدم راؤ پدم راؤ، کُلّیاتِ محمد قلی قطب شاہ، دیوانِ بقا (بقا اللہ بقاؔ معاصرِ میرؔ)، رام پور میں داستانِ امیر حمزہ اور بوستانِ خیال کی جلدوں، وغیرہم کا ایک ایک قلمی نُسخہ ہی مِلتا ہے، جب کہ دیوانِ نُصرتیؔ کا کوئی قلمی یا مطبوعہ نُسخہ دستیاب نہیں، بلکہ ڈاکٹر جمیل جالبی نے متفرق بیاضوں سے کلام جمع کرکے اِسے مرتّب کرکے شائع کیا۔ اِسی طرح بیشتراُردو قصّے، داستانیں، تذکرے، وغیرہم اور شیخ کریم الدین صنعتؔ مراد آبادی، فضلِ رسول واسطیؔ، شیخ خدا بخش تنویرؔ، وغیرہم کا کلام ایک ایک مرتبہ ہی شائع ہوئے، ان کی دوبارہ اشاعت کی ضرورت محسوس نہیں کی گئی۔ اِس اَمر کا پورا اِمکان موجود ہے کہ مذکورہ متون مسوّدئہ مصنّف سے بالواسطہ یا بلا واسطہ تیار ہوئے ہوں۔</p>
			<p>تدوینِ متن میں بعض اوقات مسوّدئہ مصنّف یا مسوّدئہ طباعت اہمیت کے اعتبار سے بنیادی ماخذ کا درجہ بھی اختیار کر لیتا ہے، جیسے کُلّیاتِ یگانہؔ کی تدوین میں مصنف کی بیاضیں بنیادی مآخذ بنیں۔</p>
			<p>کیفیّت کے اعتبارسے تحقیق و تدوین میں مسوّدے کی متعدد اقسام ہیں۔ ان کی مختصر کیفیت درجِ ذیل ہے:</p>
			<p>(ا) ابتدائی مسوّدہ = مصنّف، مولّف، مرتّب کا اپنی تصنیف، تالیف، ترتیب کا خود تیار کردہ پہلا مسوّدہ۔ قدیم اَدب میں اس کی مثالیں عام طور پر مِلتی ہیں۔</p>
			<p>(ب) مسوّدئہ دوم = ایک بار مسوّدہ تیار کرنے کے بعد جب اسے اشاعت کے لیے یا اشاعت کے مقصد کے بغیر نظرِ ثانی کے عمل سے گذار کر حتمی طور پر تیار کر لیا جائے تو اسے ”مسوّدئہ دوم“ یا ”مسوّدئہ ثانی“ کہیں گے۔ اسے مبیّضہ بھی کہا جاتا ہے۔</p>
			<p>(ج) مسوّدئہ سوم = دوسری بار کی تصحیح و نظرِ ثانی کے بعد تیار کیا جانے والا مسوّدہ۔ اس کی دو صورتیں معروف ہیں: اوّل، یہ کہ پہلی اشاعت (جو عموماً مسوّدہ ثانی ہوتی تھی) کے بعد مزید نظرِ ثانی کر کے تصنیف /تالیف / ترتیب کو آئندہ اشاعت کے لیے تیّار کیا جانے والا مسوّدہ۔ دوم، تصنیف / تالیف / ترتیب کی اشاعت کے قبل اس پر دوسری بار نظرِ ثانی، یعنی نظرِ ثالث کرنے کے بعد تیار کیا جانے والا مسوّدہ۔</p>
			<p>(د) مسوّدئہ چہارم، پنجم، ششم۔ ۔ ۔ ۔ ۔ ۔ ۔ ۔ ۔ ۔ علیٰ ہذا لقیاس= حسبِ سابق مسوّدئہ سوم پر مزید نظرِ ثانی کر کے اسے نئے سرے سے تیار کرنے سے مسوّدئہ چہارم حاصل ہوتا ہے۔ اسی ترتیب سے مسوّدئہ پنجم، ششم۔ ۔ ۔ ۔ ۔ ۔ ۔ علیٰ ہذا القیاس تیار ہو تے جاتے ہیں۔</p>
			<heading>(۳)</heading>
			<p>مسوّدوں کے مراتب کی سب سے اچھی مثال فسانہ عجائب کی ہے۔ فسانہ عجائب کی تصنیف ۱۲۴۰ھ/۱۸۲۵ء میں مکمل ہوئی۔ اور یہ پہلی بار ۱۲۵۹ھ (مطابق ۴–۱۸۴۳ئ) میں شائع ہوئی، یعنی تصنیف کے کم و بیش اُنیس (۱۹) سال بعد۔ اس دوران سرورؔ حاکمانِ وقت کی خوشنودی حاصل کرنے کے لیے دیباچے میں موجودہ بادشاہانِ وقت کا نام ڈالتے اور نکالتے رہے۔ اس مسلسل نظرِ ثانی اور ہر بار دیباچے میں نیا نام ڈالنے کے بعد نئے حاکم یا بادشاہ کو پیش کرنے کے لیے کتاب کا نیا مسوّدہ تیار کیا جاتا رہا۔</p>
			<p>رشید حسن خان نے اس سلسلے میں جو تفصیلات مہیا کی ہیں۔ اُن کے مطابق فسا نۂ عجائب کے درجِ ذیل مسوّدات کی موجودگی ثابت ہوتی ہے:</p>
			<p>ا) مسوّدئہ اوّل= سرورؔ نے فسانۂ عجائب کی تکمیل ۱۲۴۰ھ/۱۸۲۵ء میں کی۔ یہ اس کا مسوّدئہ اوّل ہے۔</p>
			<p>ب) مسوّدئہ دوم= سرورؔ نے تکمیلِ کتاب کے بعد نظرِ ثانی کے لیے اسے اپنے اُستادِ سخن نوازش حسن خاں عرف مرزا خانی نوازشؔ لکھنوی کے حوالے کیا جنھوں نے اس میں اپنا کلام داخل کیا۔ اس نظرِ ثانی کے بعد فسانۂ عجائب کا ”مسوّدئہ دوم“ تیار ہوا۔</p>
			<p>ج) مسوّدئہ سوم= نصیر الدین حیدر شاہِ اَوَدھ کی تخت نشینی (ربیع اوّل ۱۲۴۳ھ / اکتوبر ۱۸۲۷ئ) کے بعد سرورؔ نے دیباچے میں اُن کا نام شامل کر کے فسانۂ عجائبکا ایک اَور مسوّدہ تیار کیا اور نئے بادشاہ کی خدمت میں پیش کیا۔ اس کے نتیجے میں اُنھیں لکھنؤ واپس آنے کی اجازت ملی۔ یہ فسانۂ عجائب کا مسودئہ سوم ہے۔</p>
			<p>د) مسوّدئہ چہارم = جمادی الثانی ۱۲۵۹ھ (جولائی ۱۸۴۳ئ) میں فسانۂ عجائب مطبع حسنی لکھنؤ سے پہلی بار شائع ہوئی۔ اس اشاعت کے لیے جو مسوّدہ مزید نظرِ ثانی کے بعد سرورؔ نے تیارکیا، وہ اس کتاب کا ”مسوّدئہ چہارم“ ہے۔</p>
			<p>ہ) مسوّدئہ پنجم = فسانۂ عجائب کی ایک اشاعت مطبع حیدری، لکھنؤ سے ربیع الثانی ۱۲۶۲ھ (مطابق اپریل ۱۸۴۶ء) میں منظرِ عام پر آئی۔ اس پر مصنّف نے نظرِ ثانی کی تھی۔ اس لحاظ سے یہ کتاب کا پانچواں مسوّدہ ٹھہرا۔</p>
			<p>و) مسوّدئہ ششم = ۱۲۶۳ھ (مطابق ۱۸۴۷ئ) میں مطبع حسنی، لکھنؤ سے فسانۂ عجائب دوسری بار شائع ہوئی۔ اس اشاعت میں واضح طور پر مصنّف کی نظرِ ثانی کے بارے میں تحریر ہے۔ گویا اس اشاعت کے لیے نظرِ ثانی کے بعد جو مسوّدہ تیار ہوا، وہ فسانۂ عجائب کا مسوّدئہ ششم ہے۔</p>
			<p>ز) مسوّدئہ ہفتم = ربیع الثانی ۱۲۶۷ھ (مطابق فروری ۱۸۵۱ء) میںمطبع محمدی، کان پور سے فسانۂ عجائب کی وہ اشاعت منظرِ عام پر آئی جسے مولوی محمد حسین کی فرمائش پر سرورؔ نے مزید نظرِثانی کر کے تیار کیا تھا۔ مزید نظرِ ثانی شدہ اس اشاعت کا مسوّدہ اس کتاب کا ساتواں مسوّدہ ہے۔</p>
			<p>ح) مسوّدئہ ہشتم = ۱۸۵۷ء کے بعد اپنے دوست مولوی محمد یعقوب انصاری فرنگی محلی کے کہنے پر سرورؔ نے ایک بار پھر فسانۂ عجائب پر نظرِ ثانی کی۔ مولوی محمد یعقوب انصاری نے کان پور میں اپنا ”مطبع افضل المطابع محمدی“ قائم کیا تھا۔ اس سے پہلے لکھنؤ میں اُنھوں نے“ مطبع کارنامہ“ بھی قائم کیا جہاں سے اخبار طلسمِ لکھنو اُنھی کی ادارت میں نکلتا تھا۔ اِنھی محمد یعقوب انصاری کے کہنے پر سرورؔ نے پہلی بار فسانۂ عجائب پر نظرِ ثانی کی جو اس کتاب کا آٹھواں مسودہ ہے۔ اس نظر ثانی کے بعد فسانۂ عجائب کی تازہ اشاعت مطبع افضل المطابع، کان پور سے ۱۲۷۶ھ (مطابق ۶۰–۱۸۵۹ئ) میں منظرِ عام پر آئی۔</p>
			<p>ط) مسوّدئہ نہم = اِنھی محمد یعقوب انصاری کی فرمائش پر سرورؔ نے فسانۂ عجائب پر آخری بار نظرِثانی و ترمیم کی۔ اِس ترمیم و نظرِ ثانی کے بعد فسانۂ عجائب کی نئی اشاعت ۱۲۷۹ھ (مطابق ۶۴–۱۸۶۳ئ) میں چھپنا شروع ہوا اور تکمیلِ طباعت کے بعد رمضان۱۲۸۰ھ (مطابق مارچ۱۸۶۴ئ) میں شائع ہوئی۔ یہ طباعت و اشاعت بھی حسبِ سابق مطبع افضل المطابع، کان پور اور مطبع نجم العلوم کارنامہ، لکھنؤ میں ہوئی۔ لکھنؤ کا یہ مطبع بھی مولوی محمد یعقوب انصاری کی ملکیت تھا۔</p>
			<p>کسی کتاب کے ایک سے زیادہ مسوّدات کی دیگر اچھی مثالیں اُردو تذکروں میں ملتی ہیں۔ مثال کے طور پر چند تذکروں کے مسوّدات کا ذکر کیا جاتا ہے:</p>
			<p>شعراے اُردو کے اوّلین تذکروں میں مرزا افضل بیگ خاں قاقشال کا تحفۃ الشعرا بھی شامل ہے جو ۱۱۶۵ھ (مطابق ۱۸۵۲ئ) میں مکمل ہوا۔ اسی سال میرؔ کا تذکرہ نکات الشعرا اور خواجہ خاں حمیدؔ اور نگ آبادی کا تذکرہ گلشنِ گفتار بھی مکمل ہوئے۔ تحفۃ الشعرا کے ذکر میں ڈاکٹر فرمان فتح پوری کے تحقیقی مقالے اُردو شعرا کے تذکرے اور تذکرہ نگاری کے حواشی میں اس کی اشاعتِ اوّل کے ناشر ادارے مجلسِ ترقّی اَدب، لاہور کی جانب سے ایک حاشیے کا اضافہ کیا گیا ہے جس میں واضح کیا گیا ہے کہ تذکرے میں ۷ ذی الحجہ ۱۱۶۵ھ کا اندراج بھی موجود ہے۔ اس کا مطلب یہ ہے کہ تذکرے کی تکمیل کے بعد بھی اس میں اضافے ہوتے رہے۔ اس سے معلوم ہوتا ہے کہ تحفۃ الشعرا کا مسوّدئہ اوّل ۱۱۶۵ھ میں مکمل ہو گیا تھا، جب کہ اضافوں /اضافے کے بعد اس کا مسوّدئہ ثانی یا آخری مسودہ اِسی سال کے اواخر یا اگلے سال ۱۱۶۶ھ کے آغاز میں تیار ہوا۔</p>
			<p>شعراے اُردو کے ابتدائی تذکروں میں مخزنِ نکات بھی ہے جس کی تکمیل ۱۱۶۸ھ (مطابق ۵۵–۱۸۵۴ئ) میں ہوئی۔ مولانا امتیاز علی عرشیؔ کی تحقیق کے مطابق اس تذکرے میں اضافوں کا سلسلہ ۱۱۷۷ھ (مطابق ۶۴–۱۸۶۳ئ) کے بعد تک جاری رہا۔ اس سے معلوم ہوا کہ تذکرے کی تکمیل ۱۱۶۸ھ کے وقت اس کا پہلا مسوّدہ تیار ہوا، جب کہ ۱۱۷۷ھ یا اس کے بعد اس کا دوسرا یا بعد کا مسوّدہ مکمل ہوا۔</p>
			<p>تذکرۂ مسرت افزا، مولفہ ابوالحسن امیر الدین احمد عرف امر اللہ الٰہ آبادی۔ اُردو شعرا کا مختصر فارسی تذکرہ ہے جس کی تالیف ۱۱۹۳ھ (مطابق ۱۷۷۹ئ) میں مکمل ہوئی لیکن اس میں شعبان ۱۱۹۵ھ (مطابق اگست و ستمبر ۱۷۸۱ئ) تک کے اضافے ملتے ہیں۔ اس سے معلوم ہوا کہ ۱۱۹۳ھ میں تذکرے کا پہلا مسوّدہ تکمیل کو پہنچا اور تذکرہ نگاری کی عام روش کے مطابق اضافوں اور ترمیم کے بعد اس کا آخری مسوّدہ ممکن طور پر شعبان ۱۱۹۵ھ یا اس کے بعد تیار ہوا۔</p>
			<p>شاہ محمد کمال کڑا مانک پوری، تخلّص کمالؔ نے فارسی زبان میں اُردو شعرا کا تذکرہ مجمع الانتخاب لکھا۔ اس کی تالیف ۱۲۱۸ھ (مطابق ۰۴–۱۸۰۳ئ) میں مکمل ہوئی۔ اس تذکرے کے اب تک تین قلمی نسخوں کا علم ہوا ہے۔ ان میں سے دو نسخے کتب خانۂ نواب سالار جنگ، حیدرآباد دکن اور ایک نُسخہ کتب خانۂ انجمنِ ترقّیِ اُردو ہند، نئی دہلی میں محفوظ ہے۔ ان میں سے کتب خانۂ نواب سالار جنگ کا یک مجہول الاحوال قلمی نسخہ ۳۹۶۔ اوراق (۷۹۲ صفحات) پر مشتمل ہے اور ڈاکٹر نثار احمد فاروقی کی تحقیق کے مطابق اس تذکرے کا مسوّدئہ اوّل معلوم ہوتا ہے، کیونکہ اس میں شعرا کے تراجم مختصر اور انتخابِ کلام طویل ہے۔ انجمنِ ترقّیِ اُردو ہند، نئی دہلی کا مخطوطہ ناقص ہے اور حرف ”ک“ تک کے شعراکے تراجم پر مشتمل ہے۔ قرائن سے یہ تذکرے کا مسوّدئہ ثانی معلوم ہوتا ہے۔ کتب خانۂ نواب سالار جنگ، حیدرٓ اباد دکن ہی میں اس تذکرے کا ایک مکمل نُسخہ بھی موجود ہے جو مصنّف /مولّف نے نواب نور الامرا بہادر کے لیے ۲۵ ذی قعدہ ۱۲۱۹ھ (مطابق ۲۵ فروری ۱۸۰۵ء) کو تیار کرا کے اُن کی خدمت میں پیش کیا۔ اب تک کی معلومات کے مطابق یہ تذکرے کا آخری مسوّدہ ہے۔</p>
			<p>قدرت اللہ شوقؔ سنبھلی کا مشہور تذکرہ طبقات الشعرا اوائل ۱۱۸۹ھ (مطابق ۱۷۷۵ء) میں مکمل ہوا لیکن شواہد کے مطابق اس میں ۱۲۰۹ھ (مطابق ۵–۱۷۹۴ئ) کے بعد تک کے اضافے ملتے ہیں۔ گویا تذکرئہ طبقات الشعرا کا پہلا مسوّدہ ۱۱۸۹ھ میں تیار ہوا، جب کہ امکاناً دوسرا مسوّدہ ۱۲۰۹ھ کے بعد مکمل ہوا۔</p>
			<p>میر حسنؔ دہلوی نے اپنا تذکرۂ شعراے اُردو ۱۱۹۱ھ (مطابق ۱۷۷۷ء) میں مکمل کیا لیکن اس میں ۱۱۹۲ھ (۱۷۷۸ء) کے بعد تک اضافے کرتے رہے۔ یوں ۱۱۹۱ھ تک اس تذکرے کا پہلا مسودہ اور اگلے سال یا اُس کے بعد اس کا دوسرا یا آخری مسوّدہ تیار کیا گیا۔</p>
			<p>مصحفیؔ نے شعراے اُردو کا اپنا پہلا تذکرہ تذکرۂ ہندی کے نام سے ۱۱۹۹ھ (مطابق ۱۷۸۵ئ) میں شروع کیا لیکن اس کی تسوید درمیان ہی میں چھوڑ دی۔ پھر ۱۲۰۹ھ (مطابق ۵–۱۷۹۴ئ) میں اسے نظرِ ثانی کے بعد مکمل کر کے مرزا سلیمان شکوہ کو پیش کیا۔ گویا ۱۲۰۹ھ سے قبل تیار ہونے والا مسوّدہ تذکرۂ ہندی کا اوّلین مسوّدہ ہے، جب کہ ۱۲۰۹ھ میںمکمل ہونے والا اس کا مسوّدئہ ثانی ہے۔</p>
			<p>مصحفیؔ ہی کااُردو شعرا کا دوسرا تذکرہ ریاض الفصحا ہے جو ۱۲۲۱ھ (مطابق ۱۸۰۶ئ) میں مکمل ہوا۔ مصنّف نے ۱۲۳۶ھ (مطابق ۱۸۲۱ئ) میں اس پر نظر ثانی کر کے اس کا آخری مسوّدہ تیّار کیا۔ گویا ۱۲۲۱ھ میں اس تذکرے کا مسودئہ اوّل مکمل ہوا اور ۱۲۳۶ھ میں دوسرا یا آخری مسوّدہ۔</p>
			<p>اُردو کے ضخیم ترین تذکروں میں عیارالشّعرا پہلا تذکرہ ہے۔ اس کا پہلا مسوّدہ مصنّف نے ۱۲۰۸ھ (مطابق ۴–۱۷۹۳ئ) میں مکمل کیا۔ مزید اضافوں کے بعد ۱۲۱۸ھ (مطابق ۴–۱۸۰۳ئ) میں اس کا مسوّدئہ ثانی تیار ہوا۔ اس کے بعد ۱۲۴۷ھ (مطابق ۲–۱۸۳۱ئ) تک تذکرے میں اضافوں کا سلسلہ جاری رہا۔ گویا تذکرے کا آخری مسوّدہ ۱۲۴۷ھ کے قریب تیار ہوا۔</p>
			<p>لکھنؤ میں تحریر ہونے والے تذکروں میں خوش معرکۂ زیبا کو خاص اہمیّت حاصل ہے۔ سعادت خاں ناصرؔ لکھنوی کا یہ تذکرہ مولانا آزادؔ کے تاریخ نما تذکرے آبِ حیات کا بڑا ماخذ رہا ہے۔ ناصرؔ نے یہ تذکرہ ۱۲۶۱ھ (مطابق ۱۸۴۵ئ) میں شروع کیااور اسے اگلے سال ۱۲۶۲ھ (مطابق ۱۸۴۶ئ) میں مکمل کیا۔ گویا یہ اس تاریخ کو تیار ہونے والا تذکرے کا مسودئہ اوّل ہے۔ ۱۲۶۹ھ (مطابق ۱۸۵۳ئ) کے بعد اور ۱۲۷۶ھ (۱۸۶۰ئ) سے قبل ناصرؔ نے اس میں کم سے کم سترہ شاعروں کے حالات و کلام کا اضافہ کیا جس کے بعد اس تذکرے کا ایک قلمی نسخہ ۱۲۷۶ھ میں تیار ہوا۔ یہ اس تذکرے کا مسوّدئہ ثانی ہے۔</p>
			<p>سیّد محسن علی محسنؔ لکھنوی نے اپنا مشہور تذکرئہ سراپا سخن ۱۲۶۹ھ (مطابق ۵۳–۱۸۵۲ئ) میں مکمل کیا لیکن اس میں ۱۲۷۶ھ (مطابق ۱۸۶۱ئ) تک اضافے کرتے رہے اور اسی سال یہ مطبع منشی نول کشور لکھنؤ سے طبع وشائع ہوا۔ گویا اس تذکرے کا مسوّدئہ اوّل ۱۲۶۹ھ اور آخری مسوّدہ ۱۲۷۶ھ میں تیار ہوا۔</p>
			<p>گوکل پرشاد رساؔ نے اپنا تذکرہ ارمغانِ گوکل پرشاد ۱۲۹۵ھ (مطابق ۹–۱۸۷۷ئ) میں مکمل کر لیا تھا لیکن اس کی اشاعت چار سال بعد ۱۲۹۹ھ (مطابق ۱۸۸۲ئ) میں ہوئی۔ اس دوران مولف اس میں اضافے کرتا رہا۔ یوں اس تذکرے کا پہلا مسوّدہ ۱۲۹۵ھ اور دوسرا مسوّدہ ۱۲۹۹ھ میں مکمل ہوا۔</p>
			<p>مولانا محمد حسین آزادؔ کی مایۂ ناز تصنیف آبِ حیات پہلی بار ۱۸۸۰ء میں لاہور سے شائع ہوئی۔ احتیاطاً اسے کتاب /تذکرے کا مسوّدئہ اوّل تسلیم کر لیتے ہیں۔ تین سال بعد مولانا آزادؔ نے ترمیم و اضافے کے بعد اسے دوبارہ شائع کرایا (لاہور، ۱۸۸۳ئ) تو یہ اس کا دوسرا مسوّدہ تھا۔</p>
			<p>علامہ اقبال کے گہرے دوست مولوی احمد دین نے اقبال کی حیات اور اُن کی شاعری کے تنقیدی جائزے پر سب سے پہلی کتاب اقبال کے نام سے ۱۹۲۳ء میں شائع کی۔ اس میں اقبال کا بہت سا کلام بھی شامل تھا۔ اُس وقت اقبال اپنے پہلے اُردو مجموعۂ کلام کی اشاعت کے بارے میں سوچ رہے تھے۔ اُنھوں نے اقبال کی اشاعت پر اظہار کیا کہ اس کتاب میں میرے کلام کی موجودگی میں میرے کسی نئے مجموعۂ کلام کی ضرورت باقی نہیں رہی۔ مولوی احمد دین چونکہ اقبال کے مخلص اور گہرے دوست تھے، اس لیے اقبال کی ناپسندیدگی کا خیال کرتے ہوئے اُنھوں نے کتاب کے تمام نُسخے جلا دیے۔ ۱۹۲۴ء میں بانگِ درا شائع ہو گئی تو دو سال بعد ۱۹۲۶ء میں اُنھوں نے نئے سرے سے کتاب تیار کرکے شائع کی اور اس بار زیادہ تر اقبال کا غیر مدوّن کلام کتاب میں شامل کیا۔ یوں گویا احمد دین نے ۱۹۲۳ء میں جو کتاب شائع کی، وہ کتاب کا پہلا یا دوسرا مسوّدہ ہے، جب کہ ۱۹۲۶ء میں شائع ہونے والی کتاب اس کا دوسرا یا تیسرا یا آخری مسوّدہ کہلائے گی۔</p>
			<p>اس طرح کی بیسیوں مثالیں مزید پیش کی جا سکتی ہیں لیکن ایسا کرنا محض مقالے کی طوالت کا باعث ہو گا۔ تدوین و تحقیق کی کئی کتابوں میں تلاش کرنے سے ایسی مثالیں مل جائیں گی۔ سرِ دست اِسی پر اکتفا کی جاتی ہے۔</p>
			<p>نوٹ:	مبادلۂ سنین کے لیے ضیاء الدین لاہوری کی جوہرِ تقویم (لاہور: ادارئہ ثقافتِ اسلامیہ، ۱۹۹۴ئ) استعمال کی گئی ہے۔</p>
			</section>
	</body>
</document>