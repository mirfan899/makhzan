<document>
	<meta>
		<title>ماریشس میں اردو</title>
		<author>
			<name>زاہد منیر عامر</name>
		</author>
		<publication>
			<name>Bunyad, Volume 7</name>
			<year>2016</year>
			<city>Lahore</city>
			<link>https://gcll.lums.edu.pk/research-publications/bunyad-v-07-2016</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>ماریشس بحر ہند میں واقع ایک چھوٹا جزیرہ ہے۔ ۷۲۰ مربع کلومیٹر کے اس جزیرے میں ایک درجن سے زیادہ زبانیں بولی جاتی ہیں۔ ماریشس میں اردو کی موجودگی اٹھارویں صدی کے آخری دہے سے بتائی جاتی ہے اور اس کا ثبوت یہاں کی الاقصیٰ مسجد میں پائی جانے والی ایک قبر کا اردو کتبہ ہے، یہ مسجد انیسویں صدی کے آغاز یعنی ۱۸۰۵ء میں تعمیر ہوئی تھی۔</p>
			<p>اہل وطن کے لیے یہ بات خوش کن ہوگی کہ یہاں اردو زبان و ادب کا اچھا خاصا ماحول ہے لیکن بدقسمتی سے ہماری حکومتیں اس ماحول سے کوئی خاص فائدہ نہیں اٹھا سکی ہیں جب کہ ہمارے پڑوسی ملک کی جانب سے یہاں اردو کے فروغ و ترقی کے لیے غیر معمولی طور پر اہتمام کیاجاتاہے۔ سبب جو بھی ہو ایک درجن سے زیادہ زبانوں کے ہجوم میں اردو کا اپنا مقام بنا لینا قابلِ داد بات ہے اگرچہ بعض حلقے یہ خیال ظاہر کرتے ہیں کہ ماریشس میں عام طور سے بولی جانے والی ”کریول“ کے قومی زبان کا درجہ پالینے سے اردو کے مستقبل کو خطرات لاحق ہوگئے ہیں۔ جب یہاں فرانسیسی آئے تو اپنی زبان بھی ساتھ لائے تھے۔ فرانسیسی تو چلے گئے لیکن ان کی زبان نے بھوجپوری کے ساتھ مل کر ایک نئی شکل اختیار کرلی۔ اردو انگریزی تامل اور تیلگو نے بھی اس نئی زبان کی تشکیل میں اپنا حصہ ڈالا جسے اب ”کریول“ کہاجاتا ہے اور یہی اب یہاں کی مقامی زبان ہے لیکن راقم الحروف کا خیال ہے کہ اردو کی داخلی قوت اسے زندہ رکھے گی۔ اس کا اظہار ایک تو یہاں اردو سے محبت کرنے والوں کی ایک بڑی تعدادسے ہوتا ہے دوسرے ان اد اروں اور اخبارات و جرائد سے جو خود کو اردو کے لیے وقف کیے ہوئے ہیں۔</p>
			<p>یہاں اردو زبان کی مطبوعات اس سطح پر پہنچ گئی ہیں کہ کچھ عرصہ قبل ماریشس کا پہلا اردو ناول بھی شائع ہوگیا ہے جس کانام اپنی زمینہے۔ مصنف عنایت حسین عیدن ہیں۔ عنایت حسین صاحب کی کچھ اور کتابیں بھی دیکھنے کا موقع ملا۔</p>
			<p>ماریشس میں افسانوی ادب کے حوالے سے عنایت حسین عیدن صاحب اس سے پہلے بھی اپنی تخلیقات پیش کرچکے ہیں۔ بھوجپوری کے اردو سے اختلاط کے ساتھ ہی ماریشس میں اردو ناٹک کا بھی آغاز ہوگیا تھا۔ گذشتہ صدی کی دوسری اور تیسری دہائیوں میں ہندوستانی تھیئٹریکل کمپنیوں نے ماریشس میں ڈرامے اسٹیج کیے جس کے بعد ماریشس میں اپنی تھیئٹریکل کمپنیاں وجود میں آئیں جن کا سحر اس وقت تک جاری رہا جب فلم نے تھیئٹر کی بساط لپیٹ دی تاہم یہ روایت جاتے جاتے بھی اپنے آثار یادگار چھوڑ گئی۔ ۱۹۷۲ء میں ماریشس میں یوتھ ڈراما فیسٹول منایاگیا جس کے بعد اردو ڈرامے کی جانب ازسرِ نو توجہ ہوئی اور خوابیدہ اسٹیج نے بھی ایک بار پھر انگڑائی لی۔ ڈرامے اور اسٹیج کی دنیا میں پاکستانی ڈرامے نے اپنا جادو جگایا لیکن جلد ہی مقامی معاشرت کے تقاضوں نے مقامی ڈراموں کی ضرورت کااحساس اجاگر کیا۔ اس ضرورت نے عنایت حسین عیدن کے قلم کے لیے مہمیز کاکام کیااور انھوںنے متعدد ڈرامے تحریری کیے۔ ”زندہ گزٹ“ ان کا ایک مشہور ڈراما ہے، ”زندہ گزٹ“ کے ساتھ ان کے ”شستہ اور صحت مند تفریح“ فراہم کرنے والے دیگر ڈراموں کو ملا کر ان کے ڈراموں کا ایک مجموعہ شائع ہوچکا ہے جس کے کردار بقول مصنف وہ زبان بولتے ہیں ”جوماریشس میں بولی جاتی ہے“ مصنف نے اردو سے اپنے تعلق کا اظہار کرتے ہوئے لکھا ہے کہ:</p>
			<blockquote>
				<p>میں اہل زبان نہیں ہوں لیکن اردو میرے وجود کا ایک اہم حصہ ہے ماریشس میں ہمارا سابقہ کئی زبانوں سے بیک وقت ہوتاہے انگریزی سرکاری زبان ہے تمام اخبارات فرانسیسی زبان میں شائع ہوتے ہیں۔ عوام میں رابطے کی زبان کریولی اور بھوجپوری ہے۔ اردو زبان مسلمانوں کی آبائی زبان مانی جاتی ہے اور اس کی درس و تدریس کا انتظام اسکولوں میںہے۔ لوگ بڑی حد تک اردو سمجھ لیتے ہیں اورضرورت پڑنے پر اسے بول بھی لیتے ہیں۔ ایسی صورت حال میں مقامی لفظوں کا بھی استعمال اردو زبان میں ہوجاتا ہے۔</p>
			</blockquote>
			<p>ماریشس کی اردو دنیا میں عیدن صاحب کی کچھ اور خدمات بھی ہیں جن میں میر تقی میر کی غزلوں کا ایک انتخاب اور انگریزی ترجمہ و تعارف اور <annotation lang="en">Urdu Studies in Mauritius</annotation> شامل ہیں۔ اپنی زمین کا موضوع ان مزدوروں کی زندگی ہے جنھیں انگریز گنے کے کھیتوں میں کام کرنے کے لیے ہندوستان سے جہاز وں میں بھر کر لے گئے تھے۔ ناول کا مرکزی کردار الیاس اپنے ساتھیوں کے ساتھ مل کر ایک نئی زندگی اور نئے معاشرے کی بنیاد ڈالتا ہے۔ اس کا عزم، ہمت اور زندگی کو تسخیر کرنے کی تمنا اسے بالآخرایک نئی دنیا تشکیل دینے میں کامیاب کردیتے ہیں۔ وہ بھی دوسرے بہت سے مزدوروں کی طرح کا ایک مزدور ہے لیکن وہ زندگی کو اپنی نظر سے دیکھتا ہے اور کامیاب رہتا ہے۔ مصنف نے ناول کی تصنیف کے لیے مہاتما گاندھی انسٹی ٹیوٹ میں محفوظ ریکارڈزسے تلاش کردہ تاریخی سچائیوں کے گرد افسانوی تانے بانے بن کر یہ بیانیہ تیار کیا ہے۔ اوربقول مصنف:</p>
			<blockquote>
				<p>چونکہ اس ناول کو تارکین وطن کی نسل کے ایک نمائندے نے لکھا ہے اس لیے اس میں آپ بیتی کا انداز بھی شامل ہوگیا ہے</p>
			</blockquote>
			<p>تاہم یہ ناول ماریشس کی اس نسل کی داستان نہیں ہے جس نے اوّل اوّل ماریشس کی بے آباد سرزمین کو زندگی عطا کی تھی۔ یہ ماریشس میں آکر پہلے سے جاری زندگی کو آگے بڑھانے والی نسل کی کہانی ہے۔ زبان و بیان کا معیار بہت اچھا نہیں لیکن بہت برا بھی نہیں البتہ باربار فرانسیسی عبارات، کہانی کے تسلسل میں رکاوٹ پیدا کرتی ہیں۔ اگر مصنف ان کی جگہ بھی اردو ہی لکھتے تو عبارت زیادہ رواں ہوجاتی۔ اس ناول کااجرا غالب اکادمی دہلی میں کیاگیااوراس تصنیف پر اردو اسپیکنگ یونین ماریشس کی جانب سے مصنف کو ۲۰۱۱ء کا امتیازِ اردو ایوارڈ دیا گیا ہے۔</p>
			<p>ماریشس میں اردو کے حوالے سے احمد عبداللہ احمد صاحب (پ ۱۹۲۸ئ) کانام بھی اہم ہے، ایک اردو تصنیف چند تقریریں چند تحریریںبھی ان سے یادگار ہے۔ یہ مختصرکتاب ۱۹۹۶ء میں ماریشس سے شائع کی گئی اگرچہ اس کی طباعت لاہور ہی میں ہوئی ہے۔ دیباچہ رضا علی عابدی صاحب کا لکھا ہو اہے اور کتاب میں صاحب کتاب کی مختلف کانفرنسوں مثلاً عالمی اردو کانفرنس، غالب کانفرنس، شام غزل اور میلادالنبیؐوغیرہ موضوعات پر کی گئی تقریریں اور ہندوستان سے ماریشس آنے کا ایک روزنامچہ، اقبال پر ایک مضمون، ایک غزل اور دو نظمیں شامل ہیں۔ سادہ سی کتاب ہے سادہ سی تحریریں۔ آخر میں مصنف کی تصویریں البتہ رنگین ہیں۔ عبدالوہاب فونڈن صاحب (۱۹۱۱ئ–۱۹۹۰ئ) بھی ماریشس کے ایک اردو مصنف ہیں انھوںنے فرانسیسی مصنف <annotation lang="fr">Jacques-Henri Bernardin de Saint-Pierre</annotation> (۱۷۳۷ئ–۱۸۱۴ئ) کے افسانے <annotation lang="fr">”Paul et Virginie“</annotation> (”پال اور ورجنی“) کو اردو میں منتقل کیا یہ افسانہ پہلی بار ۱۷۸۸ء میں فرانس سے شائع ہوا تھاجس کے متعدد زبانوں میں تراجم ہوچکے ہیں، انگریزی اور ہندی بھی ان زبانوں میں شامل ہیں۔ فونڈن صاحب کا اردو ترجمہ ان کی کتاب اور کارواں بڑھتا گیا میں شامل ہے۔ جزیرہ ماریشس میں ایک نئی تحریک کی کہانی بھی ان کی ایک تصنیف ہے لیکن یہ ہمیںدیکھنے کا موقع نہیں ملا۔</p>
			<p>مطبوعات کے ساتھ، سراغ لگانے پر، ماریشس میں اردو مخطوطات بھی تلاش کیے جاسکتے ہیں ہمیں ماریشس کے سفر کے دوران ایک اردو خطی نسخے کا سراغ بھی ملا۔ یہ نسخہ ماریشس کے ایک اردو شاعر محمد اسماعیل فدوی کا ہے۔ اردو شاعری کی تاریخ میں بہت سے فدوی پائے جاتے ہیں مثلاًشاہ محسن فدوی لاہوری تلمیذ شاکر ناجی، مرزا محمد علی فدوی عرف مرزا پھجو وغیرہ۔ حکیم قدرت اللہ قاسم نے اپنے تذکرہ شعراے اردومیں پانچ فدویوں کا ترجمہ درج کیا ہے جن میں مذکورہ دو فدویوں پر تین مستزاد ہیں؛ مرزا عظیم بیگ فدوی، میر فضل علی فدوی جہان آبادی، مرزا فدوی نومسلم تلمیذ شاہ صابر علی۔ ماریشس جا کر اردو کے ایک اور فدوی کا پتا چلا — یہ محمد اسماعیل خلیفہ فدوی ہیں جن کے کلام کا ۱۳۲۳ھ/۶–۱۹۰۵ء کا مکتوبہ خطی نسخہ ماریشس میں ان کے پڑ پوتے اسماعیل کرامت علی کے پاس محفوظ ہے۔ یہ ۱۷×۱۱ سینٹی میٹر سائز کے ۱۷۵ صفحات پر مشتمل ہے۔ نا قص الاول قلمی نسخہ ہے۔ (شروع کے چھے صفحات غائب ہیں) شاعر کے نام کی حامل تین سینٹی میٹر اور چار سینٹی میٹر قطرکی مدوّر مہریں ثبت ہیں، شاعر اچھا خاصا ہے۔ مار یشس کو موریس لکھتا ہے اس زمانے کے ہندوستانی مہاجروںمیں اس جزیرے کا یہی نام رائج تھا۔ گو رسماً پڑھا لکھا نہیں لیکن کھڑی بولی، بھوجپوری اور ہندی سے واقف ہے۔ عربی، فارسی روایت سے بھی آگاہ ہے اور آیات و اقوال کو اقتباس کرتا ہے۔ املائی خصوصیات وہی ہیں جو اس دور کے قلمی نسخوں میں پائی جاتی ہیں یعنی نون غنہ کی جگہ اعلان نون، ہاے مخلوط کی جگہ ہاے ملفوظ وغیرہ۔ نمونے کے طور پرکچھ اشعار ملاحظہ ہوںہم نے ان کا املا تبدیل کرکے زمانۂ حاضر کے مطابق کردیا ہے:</p>
			<blockquote>
				<verse>
					وضو کہاں کا، نماز کیسی، قعود کس کا، قیام کیا ہے
					ہے دل میں جس کے صنم کی صورت، پھر اس کا سجدہ سلام کیاہے
				</verse>
			</blockquote>
		</section>
		<section>
			<p>قلمی نسخے میں حضرت علیؓ، شیخ عبدالقادر جیلانیؒ، خواجہ معین الدین چشتی اجمیریؒ کی مدح میں بھی کلام موجود ہے اور نعتیں بھی ہیں، ایک نعتیہ شعر ملاحظہ ہو:</p>
			<blockquote>
				<verse>
					ملن کی آسا لگی ہے پیتم جیا نہیں موریس میں لگت ہے
					اٹھائوں بستر چلوں مدینہ ارادہ مدت سے ہو رہا ہے
				</verse>
			</blockquote>
			<p>ایک اور نعت کا شعر ہے:</p>
			<blockquote>
				<verse>
					توری منتی کرت ہوں میں شام یہ ذرا سپنامیں درس دکھائو مجھے
					مورا موریس میں جیو نہ لاگت ہے اس ملک عرب میں بسائو مجھے
				</verse>
			</blockquote>
			<p>ایک مسلسل غزل کے اشعار:</p>
			<blockquote>
				<verse>
					کہاں لے جائوں دل دونو جہاں میں سخت مشکل ہے
					یہاں پریوں کا مجمع ہے وہاں حوروں کی محفل ہے
					مرا دل لے کے شیشے کی طرح پتھر پہ دے مارا
					میں کہتا رہ گیا ظالم مرا دل ہے مرا دل ہے
					جو دیکھا عکس آئینے میں اپنا، بولے جھنجھلا کر
					ارے تو کون ہے ہٹ سامنے سے کیوں مقابل ہے
					مری تربت پہ اک ٹھوکر لگائی اور فرمایا
					قیامت آگئی اُٹھ سونے والے کیسا غافل ہے
					ہزاروں دل مسل کے پائوں سے جھنجھلا کے فرمایا
					لو پہچانو تمھارا ان دلوں میں کون سا دل ہے
					سوال بوسہ پر کیوں جھڑکیاں دیتے ہو فدوی کو
					فلا تنھر کلام اللہ میں آیا بہر سائل ہے
				</verse>
			</blockquote>
			<p>خطی نسخے سے متعلق معلومات ہمیں عنایت حسین عیدن صاحب کے مضمون <annotation lang="en">”A valuable Urdu Manuscript“</annotation> سے ملی ہیں۔ اگریہ قلمی نسخہ مرتب کرکے شائع کردیاجائے تو کلاسیکی اردو شعرا کی فہرست میں ایک قابل توجہ شاعر کا اضافہ ہوجائے گا۔</p>
			<p>ماریشس میں اردو شاعری کا یہ سفر جس کا سرا فدوی سے جا ملتا ہے ہنوز جاری ہے اور یہاں اردو شعرا کی ایک قابلِ لحاظ تعداد موجود ہے۔ ان میں سے ایک اہم شاعر قاسم ہیرا ہیں جن کے مجموعۂ کلام نارسائی میں زندگی بھی ہے اور ظالم استعمار کے ہاتھوں اپنے آبا کی ذلت کا غم بھی۔ اگرچہ ہیرا صاحب نے یہ کہا ہے کہ:</p>
			<blockquote>
				<p>اس (مجموعے) کی اہمیت محض اس بات میں مضمر ہے کہ یہ اردو کا پہلا شعری مجموعہ ہے جو ماریشس میں باقاعدہ شائع ہورہا ہے اور اس سے اس بات کی نشان دہی ہوتی ہے کہ اگر کوئی ایسی زبان میں طبع آزمائی کرے جو اس کی مادری زبان نہ ہو تو نتیجہ کس قدر عبرت انگیز ہوسکتا ہے۔</p>
			</blockquote>
			<p>تاہم ان کے اشعار اس انکسار کی مکمل تائید نہیں کرتے، دیکھیے:</p>
			<blockquote>
				<verse>
					مری تہذیب میرے باپ دادا کی امانت ہے
					بھلا میں بھول سکتا ہوں کبھی اس داغ ذلت کو
					مرے اجداد نے ڈھویا ہے جس کو اپنی پیٹھوں پر
					بھلا دوں کس طرح میں ان لٹیروں کے مظالم کو
				</verse>
			</blockquote>
			<p>ماریشس کے اردو شعرا ہوں یا نثر نگار ان کی تخلیقات زیادہ تر ہندوستان سے شائع ہوئی ہیں، پاکستان سے شائع ہونے والی صرف ایک کتاب دیکھی۔ یہ محمد طاہر دومن مرحوم کا مجموعۂ کلام تلاش پیہم ہے جسے اگرچہ شاعر نے خود شائع کیا ہے تاہم اس کی طباعت لاہور میں ہوئی۔ آرٹ پیپر آرائشی بیل بوٹوں کے ساتھ عمدہ معیار کی رنگین طباعت کا حامل یہ مجموعہ سید نفیس شاہ صاحب کی خطاطی کے نمونوں سے مزین ہے۔ کتاب کانام بھی شاہ صاحب مرحوم و مغفور کے اعجاز رقم قلم کانتیجہ ہے۔ شاعری، شاعر موصوف کے خیالات کی طرح بہت سادہ ہے دینی اور ملی رنگ نمایاں ہے۔ دیباچوں میں ڈاکٹر ریاض مجید صاحب کی تقریظ بھی ہے جس سے معلوم ہوتا ہے کہ طاہر دومن صاحب رابطہ ادب اسلامی کی عالمی کانفرنس کے موقعے پر اکتوبر ۱۹۹۷ء میں پاکستان تشریف بھی لاچکے ہیں۔</p>
			<p>ماریشس میں شائع ہونے والے دوسرے اردو مجموعہ ہاے کلام میں ؛ لب ساحل صابر گودڑ، سعیِ لاحاصل سعید میاں جان، غزلیات نادان عبدالقاسم علی محمد زخم کہن سعید میاں جان شامل ہیں۔ ماریشس میں اردو کی خوشبو کتب تک محدود نہیں بلکہ یہاں سے اردو میں رسائل بھی شائع ہوتے ہیں۔ ایسے اخبارات میں اردواسپیکنگ یونین کا اخبارصداے اردو بھی شامل ہے۔ یہ بارہ صفحات کا ایک ذولسانی موقت خبر نامہ ہے۔ سرورق آرٹ پیپر پرچھپتا ہے اور زیادہ خبریں ماریشس میں اردو کے فروغ کے لیے کام کرنے والے اداروں اور اصحاب کی ہوتی ہیں۔ دیگراردو رسائل و جرائدجن کا علم ہوسکا، یہ ہیں: جستجو (نیشنل اردو انسٹی ٹیوٹ) ، صداے جنوب (مسلم لٹریری سرکل کنجاب) اور الہلال (مسلم لٹریری سرکل کنجاب) ۔</p>
			<p>ماریشس کا اسٹیٹ ٹیلی ویژن ایم بی سی (ماریشس براڈ کاسٹنگ) ہے جس سے اردوپروگرام نشر ہوتے ہیں۔ خبریں، ڈرامے، قوالیاں، گانے، اس چینل پر آپ سب کچھ اردو میں سن سکتے ہیں۔ یہی حال ماریشس کے سرکاری ریڈیو کا بھی ہے، اس سے بھی آپ ہر وقت اردو نشریات سن سکتے ہیں بلکہ اس کی اردو نشریات انٹر نیٹ پر بھی سنی جاسکتی ہیں۔ اردو اسپیکنگ یونین کی لائبریری میں موجود کتب ہندوستان کے مختلف اشاعتی اداروں کی شائع کردہ اور حکومت ہندوستان کی فراہم کردہ ہیں۔ ہمارے ہاں کے مصنف اور ناشر وہاں دکھائی نہ دیے۔ اردو اسپیکنگ یونین، حکومت ماریشس کی سرپرستی میں کام کرنے والا ایک ادارہ ہے جسے سالانہ سرکاری گرانٹ ملتی ہے۔ اسی طرح ہندی تلگو اور تامل وغیرہ کی ترقی و فروغ کے لیے بھی یونینز قائم ہیں انھیں بھی سرکاری سرپرستی حاصل ہے۔ اردو کے لیے اس یونین کے علاوہ بھی کچھ ادارے کام کررہے ہیں جن میں: نیشنل اردو انسٹی ٹیوٹ، انجمن ترقیِ اردو، مسلم لٹریری سرکل کنجاب، عریبک اینڈ اردو اکیڈمی، انجمن فروغ اردواور پاکستان کلب شامل ہیں۔</p>
		</section>
	</body>
</document>