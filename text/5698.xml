<document>
	<meta>
		<title>خطوط بنام رئیس احمد جعفری: ۳۹</title>
		<author>
			<name>غلام جیلانی برق</name>
		</author>
		<original-publication-year>1968</original-publication-year>
		<publication>
			<name>Bunyad, Volume 9</name>
			<year>2018</year>
			<city>Lahore</city>
			<link>https://bunyad.lums.edu.pk/website/journal/vol/5f960116cb2ca/page</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>کیمبل پور							غلام جیلانی برق</p>
			<p>۲۰ مئی ۱۹۶۸ء</p>
			<p>برادرِ عزیز جعفری صاحب</p>
			<p>السلام علیکم</p>
			<p>میں نے آپ کو بہت تلاش کیا۔ لاہور میں کئی آدمیوں کو لکھا۔ کراچی سے بھی دریافت کیا۔ الحمد للہ کہ بالآخر آپ مل گئے۔ آپ کا یہ جملہ جو ہر طالبِ علم کی تقدیر و تاریخ ہے، یعنی:</p>
			<blockquote>
				<p>ذریعۂ معاش کتابیں لکھنا، جملہ حقوق چھوٹی سی رقم میں فروخت کرنا۔ بیمار پڑنا تو علاج نہ کر سکنا۔ تندرست ہونا تو کام کرتے کرتے پھر بیمار ہوجانا۔ ہم بھی کیا۔ ۔ ۔ ۔ ۔</p>
			</blockquote>
			<p>میں نے آپ کے سوانح میں بعینہ نقل کر دیا ہے۔ اس میں ادبیت کے علاوہ قلم کی تین ہزار سالہ تاریخ بھی تھی۔</p>
			<p>جعفری صاحب! انھی باتوں کو دیکھ کر یوم الجزا پہ ایمان پختہ ہوتا ہے۔ اگر اس کائنات میں کوئی خدا موجود (ہے اور یقینا ہے) اور وہ رحیم و عادل بھی ہے تو پھر ان قطار در قطار انبیا کو جنھیں اس دنیا سے قید و بند اور گیر و دار کے سوا اور کچھ بھی نہیں ملا، ان کے اعمال کا صلہ دینے کے لیے ایک وسیع تر دنیا کی ضرورت ہے۔ جس کی نعمتیںلذیذ تر اور مناظر حسین تر ہوں۔ اسی صلے کی امید میں گراں خام زندگی کے دن کاٹ رہا ہوں۔ ۶۷ برس گذر چکے ہیں اور ان شاء اللہ یہ سفر ۱۹۷۰ء کے قریب ختم ہو جائے گا۔</p>
			<p>جعفری صاحب! آپ نے قوم کا دامن علوم و فنون سے بھر دیا ہے … آپ کی بے پناہ قربانیوں اور کوششوں کا موزوں صلہ وہیں ملے گا۔ اس تنگ نائے زمان و مکاں میں نہ آپ کے کارنامے سما سکتے ہیں اور نہ صلے۔ والسلام</p>
			<p>مخلص</p>
			<p>برق</p>
		</section>
	</body>
</document>