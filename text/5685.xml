<document>
	<meta>
		<title>خطوط بنام رئیس احمد جعفری: ۲۷ (ا)</title>
		<author>
			<name>سعید احمد اکبر آبادی</name>
		</author>
		<original-publication-year>1969</original-publication-year>
		<publication>
			<name>Bunyad, Volume 9</name>
			<year>2018</year>
			<city>Lahore</city>
			<link>https://bunyad.lums.edu.pk/website/journal/vol/5f960116cb2ca/page</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>۷۸۶</p>
			<annotation lang="en"><p>Ali Manzil, Diggy Road, Aligarh.</p></annotation>
			<p>۱۹ جنوری ۱۹۶۹ء</p>
			<p>برادرِ مکرم و محترم! ۲۷ السلام علیکم</p>
			<p>آپ کا خط مورخہ ۲۸ دسمبر ملا تھا لیکن گذشتہ بیس دن میں مجھ پر ہانگ کانگ فلو کا دوبارہ حملہ ہوا اور اب تک سخت ضعف و نقاہت کی صورت میں اس کے اثرات باقی ہیں، اس لیے جواب تاخیر سے لکھ رہا ہوں۔ آپ کا خط وصول کر کے بڑی خوشی ہوئی تھی کہ آپ کے خاندان سے ہم لوگوں کے بہت قریبی تعلقات تھے لیکن تقسیم نے شیرازہ ایسا منتشر کیا کہ آپ کے خاندان میں صرف رئیس احمد جعفری کے احوال و کوائف تو معلوم ہوتے رہے، ان کے علاوہ کسی کا کچھ پتا ہی نہیں چلا کہ کون کہاں ہے اور کون کہاں گیا۔ کراچی اور خیر آباد سے آئندہ و روندہ سے پوچھ گچھ کرتا تھا لیکن پتا ہی نہیں چلتا تھا کہ شکیلہ (سید نیاز احمد صاحب کوتوال کی نواسی) اور اس کے بھائی عزیز کہاں ہیں؟ ان کے والد کہاں ہیں اور کوتوال صاحب کے گھر میں بھرے رہتے تھے صغیرالنسائ، بلقیس، انتا اور نہ جانے کون کون؟ حدیہ ہے کہ آپ کا پتا بھی نہیں معلوم تھا، اسی وجہ سے مرحوم رئیس کا تعزیتی خط آپ کو یا کسی اور کو بھی نہیں بھیج سکا۔</p>
			<p>خیر! میں ان شاء اللہ عنقریب کراچی جائوں گا۔ تب آپ سب سے ملوں گا اور حالات معلوم کروں گا۔ آپ کا پتا میں نے اپنی نوٹ بک میں لکھ لیا ہے۔</p>
			<p>میں نے دفتر برہان کو لکھ دیا ہے۔ آپ کا مطلوبہ پرچہ وہ روانہ کر دیں گے۔ گھر میں حسبِ مرتبہ سب کو سلام و دعا۔ والسلام</p>
			<p>مخلص</p>
			<p>سعید احمد اکبر آبادی</p>
		</section>
	</body>
</document>