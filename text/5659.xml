<document>
	<meta>
		<title>خطوط بنام رئیس احمد جعفری: ۱</title>
		<author>
			<name>سراج۔ محرر دل گذار</name>
		</author>
		<original-publication-year>1927</original-publication-year>
		<publication>
			<name>Bunyad, Volume 9</name>
			<year>2018</year>
			<city>Lahore</city>
			<link>https://bunyad.lums.edu.pk/website/journal/vol/5f960116cb2ca/page</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<annotation lang="en"><p>Dilgudaz Office</p></annotation>
			<annotation lang="en"><p>Katra Bizen Beg Khan</p></annotation>
			<annotation lang="en"><p>Lucknow</p></annotation>
			<p>مورخہ ۱۴ اکتوبر ۱۹۲۷ء</p>
			<p>دفتر دل گداز۔ کٹرہ بزن بیگ (خاں)۔ لکھنؤ</p>
			<p>مکرم بندہ، زاد کرمہ،</p>
			<p>تسلیم۔ میں جواب سے مایوس ہو گیا تھا اور خیال تھا کہ جب بارہ بنکی جائوں گا تو شرفِ ملاقات حاصل کر لوں گا۔ مگر آج عنایت نامے نے پہنچ کر اس مایوسی کو مبدل بخوشی کر دیا۔ گذشتہ لکھنؤ اور رامائن کے بعض سین جو میں نے روانہ کیے تھے، وہ غالباً آپ کو میرے لالچ کی وجہ سے نہ مل سکے اور وہ لالچ یہ تھا کہ پارسل مذکور گذشتہ لکھنؤ کی قیمت گیارہ آنے جو مجھے تاجرانہ خرید پر دینی پڑی تھی لگا کر اور محصول ڈاک کا اضافہ کر کے وی پی کر دیا تھا۔ غالباً جب وی پی پہنچا ہو گا تو آپ تشریف نہ رکھتے ہوں گے لہٰذا پوسٹ مین صاحب نے واپس کر دیا ہو گا۔</p>
			<p>اب اسی واپسی کے خیال سے کتب مذکور بلا قیمت رجسٹری پا رسل روانہ کرتا ہوں۔ اب اگر آپ موجود نہ بھی ہوں گے تو دوسرے صاحب جو آپ کی ڈاک لیا کرتے ہیں، اسے لے کر آپ تک پہنچا دیں گے۔</p>
			<p>جب یہ کتابیں ملیں تو اپنی خیریت اور رسید سے ضرور اطلاع دیجیے۔</p>
			<p>فقط</p>
			<p>سراج۔ محرر دل گذار</p>
			<p>مکرر یہ کہ جب آپ تشریف لائیں گے تو پہلے سے اطلاع دے دیں تاکہ میں موجود رہوں ورنہ ممکن ہے کہ آپ کو زحمت پڑے۔</p>
			<p>سراج</p>
		</section>
	</body>
</document>