<document>
	<meta>
		<title>انیسویں صدی میں اردو صحافت کی ترویج میں مسیحی برادری کا حصہ</title>
		<author>
			<name>پنکی جسٹن</name>
		</author>
		<publication>
			<name>Bunyad, Volume 5</name>
			<year>2014</year>
			<city>Lahore</city>
			<link>https://gcll.lums.edu.pk/research-publications/bunyad-v-05-2014</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>سر زمین ہندوستان صدیوں سے مختلف مذاہب کی آماجگاہ اور اس کے پیروکاروں کامسکن بنی رہی؛ اسی لیے اس کی تہذیب میں قوسِ قزح کے رنگ پائے جاتے ہیں۔ اگر ہم اپنا دائرۂ کار انیسویں صدی کو محیط کریں تو معلوم ہوتا ہے کہ یہ صدی ہندو مت، اسلام اور مسیحیت کی باہمی کش مکش اور تصادم سے عبارت ہے اور یہ تصادم داخلی اور خارجی دونوں صورتوں میں نظر آتا ہے۔ اس صدی کا آغاز ہی صحافت پر پابندیوں سے ہوا۔ ۲۲ مئی ۱۸۰۱ء کو گورنر جنرل لارڈمنٹو کی زیرِ صدارت کونسل کے اجلاس میں باضابطہ تجویز منظور کر کے اخبارات کے مدیران اور مالکان کو وارننگ دی گئی کہ اخبارات کی اشاعت سے پہلے ان کے پروف چیف سیکریٹری اور ان کی غیر موجودگی میں امورِ عامہ کے سیکریٹری کو پیش کیے جائیں۔ ۱۸۱۳ء میںجب لارڈ منٹو (<annotation lang="en">Lord Minto</annotation>: ۱۷۵۱ئ۔ ۱۸۱۴ئ) کی جگہ لارڈ ہیسٹنگز (<annotation lang="en">Francis Rawdon-Hastings</annotation>: ۱۷۵۴ئ۔ ۱۸۲۶ئ) نے گورنر جنرل کا عہدہ سنبھالا تو انھوں نے سنسرکا محکمہ توڑ کر اخبارات کے ساتھ تعلقات کو خوشگوار بنایا۔</p>
			<p>جب ہم اردو صحافت کی بات کرتے ہیں تو ہمیں پتا چلتا ہے کہ۱۸۳۷ء میں جب فارسی زبان کی سرکاری حیثیت ختم کر کے اردو کو سرکاری زبان قرار دیا گیا تو اس کے دور رس اثرات زبان و ادب کے ساتھ ساتھ صحافت پر بھی ہوئے۔ بلکہ یوں کہنا زیادہ درست ہوگا کہ اردو زبان کی ترقی کا سب سے زیادہ فائدہ اردو صحافت کو پہنچا، لیکن یہ عمل دو طرفہ تھا۔ اردو صحافت نے بھی اپنی توسیع و اشاعت سے اردو کو لکھنے پڑھنے کی زبان بنانے میں غیر معمولی حصّہ لیا۔</p>
			<p>انیسویں صدی کی پہلی دو دہائیاں کئی اعتبار سے اردو صحافت کی تاریخ میں اہم ہیں۔ مسیحی مشنریوںکی بدولت ہندوستان کی مقامی زبانوں میں صحافت کا آغاز ہوا۔ دوسری دہائی ختم ہونے سے پہلے ہندوستان کی مقامی زبانوں میں اخبارات جاری ہوچکے تھے۔ ۱۸۱۶ء سے ۱۸۳۰ء تک ایک طرف سیرام پور کے بیپٹسٹ مشن <annotation lang="en">(Baptist Mission)</annotation> کے ڈاکٹر ولیم کیری <annotation lang="en">(Dr.William Carey)</annotation> ڈاکٹرجوشامارش مین <annotation lang="en">(Dr.Jousha Marshman)</annotation> اور ولیم وارڈ <annotation lang="en">(William Ward)</annotation> نے ہندوستانی زبانوں کے سات اخبارات جاری کرکے ہندوستانیوں میں صحافتی بیداری پیدا کردی، دوسری طرف ذولسانی اخبارات کے رجحان کو بھی فروغ ملا۔</p>
			<p>اردو اخبارات کے اجرا و ترقی میں مسیحیوں کابہت عمل دخل رہاہے۔ ان مسیحی صحافیوں کی مدد، تعاون اور سرپرستی سے اردو اخبارات کی ترقی ممکن ہوسکی۔ گویا بنیادیں فراہم ہونے کے بعد ان پر بڑی بڑی عمارتیں تعمیر ہوئیں۔ یہاں تک کہ ”دی پنجاب پریس ۱۸۸۰ء سے ۱۹۰۵ء تک“ میں مختلف زبانوں میں جاری ہونے والے اخبارات و جرائد کی جو فہرست دی گئی، اس میں اردو زبان کے اخبارات و جرائد کی تعداد ۳۴۳ تھی۔</p>
			<p>یہاں اس امر کی وضاحت بھی ضروری ہے کہ اس دور میں کئی اخبارات و جرائد کے ناموں کے ساتھ ”اخبار“ کا لفظ موجود تھا لیکن ان میں سے بیشتر رسائل تھے۔ سب سے زیادہ تعداد ہفت روزہ رسائل کی تھی۔ یعنی نصف سے زیادہ (۱۴۱) ہفت روزہ تھے اور ایک سو پانچ ماہنامے تھے۔ سہ روزہ، دس روزہ، اور پندرہ روزہ رسائل کی تعداد بہت کم تھی۔</p>
			<p>اردو صحافت میں مذہبی اخبارات کا اجرا اسی صدی کی خصوصی دین ہے۔ ان اخبارات میں ہمیں سبھی طرح کے اخبارات نظر آتے ہیں یعنی جہاں ایک طرف مسیحیوں، ہندوؤں اور مسلمانوں کے ایسے اخبارات ملتے ہیں جو ایک دوسرے کو مغلوب اور زیر کرنے کی تگ و دو میں مصروف تھے، دوسری طرف ایسے بھی اخبارات ہیں جن کے مخاطبین اپنے ہی ہم مذہب تھے۔ لیکن اوّلین کوششیں مسیحیوں کی کاوشوں کا ثمر تھیں۔ انھوں نے اپنے مذہب کی تبلیغ کے لییاوائل انیسویں صدی میں سیرام پور اور بعد ازاں لدھیانہ وغیرہ سے اخبارات جاری کیے، لیکن صحیح معنوں میں اردو صحافت میں مذہبی اخبارات و رسائل کا رجحان ۱۸۵۷ء کے بعد نظر آتا ہے۔ اس دور میں مسیحی مشنریز کی تبلیغی سرگرمیاں ملک کے کونے کونے میں پھیل چکی تھیں۔ جا بجاہسپتال، یتیم خانے، مشن اسکول قائم ہوچکے تھے۔ مسیحی لٹریچر کی تیاری کا کام بھی ساتھ ساتھ جاری تھا۔ مذہبی مناظرے بازی کی سرگرمیاں عام تھیں۔ ان مناظروں کی رودادیں اخبارات میں تفصیل سے شائع ہوتی تھیں۔ مشنریوں کی تبلیغی سرگرمیوں کا محور عام طور پر غریب اور پس ماندہ طبقہ ہوتا تھا لیکن ہندوستان کا تعلیم یافتہ طبقہ بھی کافی حد تک متاثرہوا۔ بعض نہایت معروف و ممتاز ہندوستانیوں نے اپنا مذہب ترک کر کے مسیحی مذہب قبول کیا تو علما چونک گئے۔ گارسیں دتاسی کے الفاظ میں:</p>
			<blockquote>
				<p>ابھی بمشکل پچاس برس ہوئے ہیں کہ انگریز مبلغین نے ہندوستان میں اپنا کام شروع کیا۔ اس عرصے میں آٹھ ہزار (۸۰۰۰) اہلِ ہند اینگلیکن کلیسا میں شامل ہوچکے ہیں۔</p>
			</blockquote>
			<p>عقائد کے اس تصادم نے مذہبی اخبارات کے اجرا کی تحریک تیز ترین کردی لیکن یہ کلیتاً مشنریوں کی تبلیغی سرگرمیوں کا ردعمل نہیں تھی۔ اہل اسلام، ہندو مذہب اور مسیحی مذہب نے اپنے مذہب کے دفاع اور ترویج و اشاعت کے لیے اخبارات و رسائل دونوں کاسہارا لیا۔ ڈاکٹر طاہر مسعود کی رائے میں جنگ آزادی کے بعد کے بیالیس برسوں میں مسیحیت کی تبلیغ کے لیے آٹھ اخبارات جاری ہوئے۔</p>
			<p>چونکہ ہمارا موضوع اردو صحافت میں مسیحی صحافیوں کی سرگرمیاں و کردار ہے۔ اس لیے ہم صرف مسیحیوںکی طرف سے جاری کردہ اخبارات و رسائل کا جائزہ لیں گے۔</p>
			<p>اردو اخبارات کے اجرا و ترقی میں مسیحیوں کی امداد، تعاون اور سرپرستی کا خصوصی دخل تھا۔ انھی کی بدولت تعلیم کا فروغ بالخصوص مغربی علوم کی اشاعت اردو صحافت کے زیرِاثر ہوئی۔ ان مسیحیوں نے اردو اخبارات کی سرپرستی کے ساتھ ساتھ ان کی حوصلہ افزائی بھی کی۔ اردو اخبار جام جہاں نما کی سرپرستی کے حوالے سے اسٹرلنگ <annotation lang="en">(Sterling)</annotation> اپنی رپورٹ میں بتاتے ہیں کہ میں اور میرے چند دوست اس اخبار کو جاری رکھنے کی اہمیت کو سمجھتے ہیں، اس لیے چندہ دیتے ہیں تاکہ اس وجہ سے ہندوستانیوں میں تعلیم و تربیت اور تحقیقی مادہ پیدا ہو۔</p>
			<p>ذیل میں ہم ان اخبارات کا جائزہ لیں گے جو مسیحیوں کی تبلیغی، علمی و ادبی کاوشوں کا ثمر تھے۔</p>
			<heading>۱) مفید الانام:</heading>
			<p>یہ ہفتہ وار اخبار کیمپ فتح گڑھ ضلع فرخ آباد سے ۱۸۶۰ء میں نکلا۔ آٹھ صفحات پر مشتمل اس اخبار کا سالانہ چندہ نو روپے تھا۔ مطبع دلکشا میں چھپتا تھا۔ مالک منشی رام سروپ اور ایڈیٹر منشی شنکر سروپ نجات تھے۔ یہ اخبارعیسائی مذہب کی تبلیغ میں پیش پیش رہتا تھا۔ گارسیں دتاسی کے بقول:</p>
			<blockquote>
				<p>اس اخبار میں عورتوں کو مسیحی مذہب قبول کرانے کی غرض سے ایک انجمن قائم ہونے کا اعلان کیا گیا ہے چنانچہ ۴۰ ہزار روپے (ایک لاکھ فرانک) انجمن کے لیی جمع ہوگیا ہے۔</p>
			</blockquote>
			<heading>۲) خیر خواہ اطفال:</heading>
			<p>لکھنؤ محلہ گولہ گنج عنایت باغ سے بچوں کا ماہانہ پرچہ یکم اپریل ۱۸۷۳ء کو جاری ہوا۔ یہ سولہ صفحات پر مشتمل تھا۔ اس کے مالک پادری مسمور، مہتمم پادری کریون <annotation lang="en">(Kryon)</annotation> تھے۔ اس کی کوئی قیمت مقرر نہیں تھی اس لیے مفت تقسیم ہوتا تھا۔ مطبع مشن پریس لکھنؤ میں چھپتا تھا اور مسیحی سنڈے اسکولز کا آرگن تھا۔ مسیحیت کی تبلیغ کرتا تھا۔ علاوہ ازیں لکھنؤ کے مشنری اسکولز کی روداد اور خبریں شائع کرتا تھا۔</p>
			<heading>۳) مبارک:</heading>
			<p>گورکھپور سے یہ ہفتہ وار اخبار ۲ستمبر ۱۸۸۶ء کو نکلا۔ آٹھ صفحات پر مشتمل انگریزی اور اردو میں چھپتا تھا۔ ایڈیٹر بابوپربھو داس مسیحی، مترجم دفتر سیشن جج، مہتمم چارلس جوزف ہکی <annotation lang="en">(Charles Joseph Hukky)</annotation> تھے۔ سالانہ چندہ تین روپے تھا۔ مطبع گورکھپور پرنٹنگ ورکس ریلوے ڈیپارٹمنٹ ان ڈبلیو ریلوے میں طباعت ہوتی تھی۔ یہ اخبار مسیحیوں کا آرگن <annotation lang="en">(Organ)</annotation> تھا۔</p>
			<heading>۴۔ صدر الاخبار:</heading>
			<p>صدر الاخبارشہر آگرہ کا پہلا اردو اخبار تھا۔ مغربی علوم کی اشاعت کے پیشِ نظر اسے آگرہ کالج کے پروفیسر مسٹر سی فنک نے ۶مارچ ۱۸۴۶ء کو جاری کیا۔ اس کے پہلے چار شماروں میں سیاسی خبریں شائع کی گئیں لیکن پانچویں شمارے سے علمی اور سائنسی مضامین کا اضافہ ہوگیا۔ یہ مضامین ”مطالب علمی اور فوائد عملی“ کے عنوان کے تحت شائع کیے جاتے تھے۔ آٹھویں شمارے میں اردو اور فارسی اخبارات سے بہ کثرت خبریں نقل کی گئیں۔ اخبار میں اشتہارات بھی شائع ہوتے تھے۔ اشتہار کا نرخ دو آنہ فی سطر تھا اور آٹھ آنے سے کم کوئی اشتہار قبول نہیں کیا جاتا تھا۔ عام طور پر اشتہارات نئی کتابوں کے متعلق ہوتے تھے، جن کی اشاعت کی اطلاع نہایت مبالغہ آرائی کے ساتھ دی جاتی تھی۔ اخبار کے اجرا کے دو سال بعد ہی مسٹر سی فنک کا انتقال ہو گیا۔ ان کے بعد ایشوری لال اخبار کے ایڈیٹر مقرر ہوئے۔ انھوں نے ادارت سنبھالتے ہی کچھ قابل اعتراض اور اہانت آمیز مضا مین شائع کردیے۔ حکومت نے ان مضامین کا سختی سے نوٹس لیا اور فوری طور پر انھیں اس عہدے سے بر طرف کر دیا۔</p>
			<p>زبان و بیان کے حوالے سے اگر دیکھا جائے توصدر الاخبارکی خبروں اور اشتہارات کی زبان ادبی ہوتی تھی۔ اسلوب کو رنگین بنانے کی کوشش کی جاتی تھی، اخبار میں محاورے کا استعمال بھی خوب ہوتا تھا۔</p>
			<heading>۵) الحقائق و تعلیم الخلائق:</heading>
			<p>یہ اخبار صدرالاخبار کا ہی نیا قالب تھا۔ ایشوری لال پرشاد کی ادارت میں شائع ہو نے والے قا بل اعتراض اور اہا نت آمیز مضامین کے باعث جو صو رتِ حال خراب ہو ئی، اسے بہتر بنانے کے لیے ایڈیٹر کو بر طرف کرنے کے بعد اخبار کا نام تبدیل کر کے نیا نام الحقائق وتعلیم الخلائق رکھا گیااورمسٹر ایف فیلن <annotation lang="en">(F. Fallon)</annotation> اس کے ایڈیٹر مقرر ہوئے۔ یہ اخبار ہفتے میں دو بار بدھ اور سینیچر کو شائع ہونے لگا۔ سالانہ چندہ چودہ روپے پیشگی اور ڈیڑھ روپے ماہانہ تھا۔ یہ آٹھ صفحات پر مشتمل ہوتا تھاجن میںسے چار صفحات ”اخبار الخلائق“ کے عنوان سے واقعات و حالاتِ حاضرہ کے لیے مختص ہوتے تھے۔ علاوہ ازیںگورنمنٹ گزٹ آگرہسے اقتباسات، خبریں اور مفید مضامین بھی ترجمہ کرکے شائع کیے جاتے تھے۔ یہ اخبار مسٹرفیلن کی ادارت میں اس وقت پھر متنازع ہو گیاجب اس میں ہردوار کے گردونواح میں گائے کے ذبیحے کے بارے ایک نامناسب مضمون شائع ہو گیا جس کا اثر تعدادِاشاعت پر بھی ہوا۔ دو سال بعد اشاعت کچھ بہتر ہوئی لیکن انیس (۱۹) کاپیوں سے زیادہ اضافہ نہ ہو سکا۔</p>
			<heading>۶) رفیق نسواں:</heading>
			<p>اس اخبار کو ۵مارچ۱۸۸۴ء سے پادری کریون نے مطبع میتھوڈسٹ اپسکوپل چرچ <annotation lang="en">(Methodist Episcopal Church)</annotation> پریس لکھنؤ سے جاری کیا۔ یہ اردو ہندی میں لکھنؤ سے، بنگالی میں کلکتہ سے اور تامل میں مدراس سے شائع ہوا۔ بارہ صفحات پر مشتمل تھا اور دو ہفتہ کے بعد دوشنبہ (پیر) کو نکلتا تھا۔ اس کے مہتمم مسٹر بیڈلی <annotation lang="en">(Mr.Badley)</annotation> تھے، جن سے خط و کتابت کی جاتی تھی اور چندہ امریکن مشن پریس لکھنؤ کے ایجنٹ کے نام روانہ ہوتا تھا۔ اس اخبار میں مسیحی عورتوں کے لیے اصلاحی و مفید معلوماتی مضامین چھپتے تھے۔ اسلام اور دوسرے مذاہب کی تکذیب کی جاتی تھی۔</p>
			<heading>۷) خیر خواہ ہند (بنارس) :</heading>
			<p>یہ ماہنامہ ۱۸۳۷ء میںبنارس سے شائع ہوا، یہ آٹھ صفحات پر مشتمل تھا۔ اس اخبار کے مالک پادری شرمن <annotation lang="en">(Sherman)</annotation> اور مہتمم پادری تھامس <annotation lang="en">(Thomas)</annotation> تھے۔ سالانہ چندہ دو روپے چار آنے تھا۔ یہ کلکتہ بپٹسٹ مشن پریس میں چھپتا تھا۔</p>
			<heading>۸) خیر خواہ ہند (مرزا پور) :</heading>
			<p>مرزا پور سے یکم اگست ۱۸۴۶ء کو یہ ماہنامہ جاری ہوا۔ یہ بارہ صفحات پر نکلتا تھا۔ مالک پادری ایف جی برایت <annotation lang="en">(F.G.Braet)</annotation> ، ایڈیٹر پادری مسٹراور مہتمم ڈاکٹر میدر <annotation lang="en">(Mather)</annotation>  تھے۔ سالانہ چندہ تین روپے تھا۔ مطبع ارفن اسکول میں طبع ہوتا تھا۔</p>
			<p>گارسیں دتاسی اپنے خطبوں میں اس رسالے کے بارے میں لکھتے ہیں:</p>
			<blockquote>
				<p>جو خیر خواہ ہند نکلتا ہے، یہ امریکی پروٹسٹنٹ مشنریوں کا اخبار ہے، اس کا مقصد تبلیغ مذہب ہے۔</p>
				<p>مرزا پور کا اخبار خیر خواہ ہند اس قسم کی اردو میں ہوتا ہے جس میں انگریزی الفاظ کثرت سے کھپائے جاتے ہیں۔ مشنریوں کی بیشتر تصانیف جو مسیحی مذہب کی نشرواشاعت کے لیے شائع ہوتی ہیں، اسی طرز کی زبان میں ہوتی ہیں۔</p>
			</blockquote>
			<heading>۹) بامداد:</heading>
			<p>۱۸۵۹ء میں اس رسالے کا اجرا ہوا۔ یہ یورپین خیالات کا مؤ یّداور بمبئی کی مسیحی انجمن کا آرگن تھا۔</p>
			<heading>۱۰) شملہ اخبار:</heading>
			<p>یہ اخبار شملہ سے شائع ہوا تھا، اس کے ایڈیٹر شیخ عبداللہ اور سرپرست ہربرٹ ایڈورڈ <annotation lang="en">(Herbert Edward)</annotation> تھے۔ دیوناگری رسم الخط میں چھپتا تھا لیکن زبان اردو تھی، اس اخبار کے سرپرست کی خواہش تھی کہ تمام ہندوستان مسیحی ہو جائے۔ ان کی تحریک سے پرانے مدارس میں جہاں برطانوی نظم و نسق کی تعلیم دی جاتی تھی، انجیل کی تعلیم لازمی قرار دی گئی۔ مدیر مولوی محمد ہاشم اور مہتمم میر فخر الدین تھے۔</p>
			<heading>۱۱) مواعظ عقبیٰ:</heading>
			<p>دہلی سے یہ ماہانہ رسالہ ۱۸۶۷ء میں نکلنا شروع ہوا۔ اس کی ادارت مسیحی ہندو (وہ ہندو جو تبدیلیِ مذہب کے بعد مسیحی ہوگئے) کرتے تھے، اس کے جواب میں مولانا الطاف حسین حالی نے مواعظ حسنہ اور مولوی ہاشم نے خیر المواعظ جاری کیے۔</p>
			<heading>۱۲) تحفہ سرحد بنوں:</heading>
			<p>جنوری ۱۸۹۷ء کو یہ ہفتہ وار اخباربنوں سے جاری ہوا۔ مالک و ایڈیٹر ڈاکٹر تھیوڈورلائٹن پینل تھے۔ اس کے ایڈیٹر جناب پیارے لال شاکر بھی رہے۔ سالانہ چندہ ایک روپیہ دس آنے تھا۔ اس میں مسیحی حالات اور مشنریوں کی کار فرمائیاں اور تازہ خبریں درج ہوتی تھیں۔</p>
			<heading>۱۳) خیر خواہ خلق:</heading>
			<p>یہ پندرہ روزہ اخبار سکندرہ آگرے سے جنوری ۱۸۶۲ء میں منظر عام پر آیا۔ مالک پادری سی جی ڈاب لی تھیاورتھے اور آٹھ صفحات پر مشتمل تھا۔ سالانہ چندہ بارہ آنے اور محصول ڈاک ڈیڑھ روپے تھا۔ مطبع سکندری میں چھپتا تھا۔ اس میں سیاسی خبروں کے علاوہ مذہبی، تاریخی اور ادبی مضامین بھی ہوتے تھے اور کبھی کبھی لیتھو تصاویر بھی ہوتیں۔</p>
			<p>گارسیں دتاسی اس اخبارکے بارے میں تحریر کرتے ہیں:</p>
			<blockquote>
				<p>خیر خواہ خلق مہینے میں دو مرتبہ آگرے میں سکندرہ کے چھاپے خانے سے شائع ہوتا ہے۔ یہ چھوٹی تقطیع میں صرف ایک ورق پر دو کالم میں چھپتا ہے۔ یہ بالکل مذہبی قسم کا اخبار ہے۔ اس کا مقصد دین مسیح کی نشر واشاعت ہے۔ اس کے سرورق پر یہ الفاظ لکھے رہتے ہیں ”خدا کا خوف دانائی کی ابتدا ہے اور مذہبی آدمی کے نزدیک علم اور احتیاط ہم معنی ہیں۔“</p>
				<p>سیاسی خبروں کے علاوہ اس میں مذہبی، تاریخی، علمی اور ادبی مضامین ہوتے ہیں اور کبھی کبھی لیتھو میں تصاویر بھی ہوتی ہیں۔ ۱۵ دسمبرسنہ ۱۸۶۲ء کیتتمے میں بڑے دن کے درخت کی ایک تصویر دی ہے اور اس کا مطلب سمجھایا ہے۔</p>
			</blockquote>
			<heading>۱۴) کوکب عیسوی، شمس الاخبار، کوکب ہند:</heading>
			<p>محققین اردو صحافت نے ان تینوں اخبارات کا الگ الگ ذکر کیا ہے جیسے یہ تین مختلف اخبار ہوں حال آنکہ یہ ایک ہی اخبار کے تین نام ہیں جو مختلف وقتوں میں رکھے گئے۔ یہ اخبار ۱۸۶۸ء میں کوکب عیسویکے نام سے لکھنؤ سے جاری ہوا۔ میتھوڈسٹ مشن کے مطبع میں چھپتا تھا، پھر اس کا نام بدل کرشمس الاخبار رکھ دیا گیا۔ غالباً یہ تبدیلی ایک سال بعد آئی کیونکہ گارسیں دتاسی نے اپنے ۱۸۷۰ء کے مقالے میں اس کا ذکر مسیحی اخبار کی حیثیت سے کیا ہے۔ نام بدلنے کا فیصلہ ”عیسوی“ کے لفظ سے گریز کے لیے مصلحتاً کیا گیا ہوگا۔ چونکہ اسی زمانے میں مدراس سے شمس الاخبار کے نام سے ایک اخبار نکل رہا تھا۔ اغلباً اسی لیے ایک بار پھر نام بدل دیا گیا۔ نیا نام کوکب ہند تجویز ہوا۔ ۱۸۶۹ء میں اس کے ایڈیٹر پادری ٹی کریون <annotation lang="en" >(T. Kryon)</annotation> تھے۔ سولہ صفحات پر امریکن مشن پریس میں چھپنے لگا تھا۔ یہ رومن اردومیں نکلتاتھا۔ کافی عرصے تک یہ پندرہ روزہ رہا۔ ۱۹۰۳ء میں ہفتہ وار ہوگیا تھا۔ ”فہرست اخبارات ہند“ میں اسے ”میتھوڈسٹ اسپکوپل چرچ <annotation lang="en">(Methodist Episcopal Church) </annotation> شمالی ہند“ کا آرگن <annotation lang="en">(Organ)</annotation> بتایا گیا ہے۔ چونکہ یہ مسیحی مشنری کا اخبار تھا، اس لیے اس میں اسلام کے خلاف مضامین چھپتے تھے۔ مسلمانوں میں اس اخبار کے خلاف سخت ردعمل پایا جاتا تھا۔ بنگلور سے محمد قاسم غم نے کوکب ہند اور دوسرے مسیحی مشنری اخبارات کا جواب دینے کے لیے منشور محمدی نکالا، جس کے پہلے صفحے پر ایک نظم شائع ہوا کرتی تھی، جس کے اشعار میں کوکب ہند کی مذمت کی گئی تھی۔</p>
			<blockquote>
				<verse>
					اس کے انوار سے نہیں ہے عجب
					شمس گھٹ گھٹ کے گر بنے کوکب
					شمس تاباں کو جب کرے مستور
					کیوں نہ کوکب کو وہ کرے بے نور
				</verse>
			</blockquote>
			<heading>۱۵) مخزن مسیحی:</heading>
			<p>یہ ماہانہ رسالہ لاطینی رسم الخط میں اردو میں جولائی ۱۸۶۸ء میں نکلا تھا اس کے ایڈیٹر ریورنڈ جے جے والش تھے۔ یہ رسالہ مراد آباد میں چھپتا تھا۔ سالانہ چندہ دو روپے آٹھ آنے تھا۔ اس کا مقصد بھی تبلیغ تھا۔ اس کا اندازہ اس بیان سے ہوتا ہے جو امداد صابری نے نقل کیا ہے۔</p>
			<blockquote>
				<p>اس کامقصد اسی قدر ہے کہ لوگوں میں اپنے بزرگ و جلیل خداوند کے مقرب ہونے کی رغبت و عادت پیدا کرے۔ یہ کتاب سلیس ہے اور اس کی غرض شہرت کی نہیں بلکہ فائدہ کی ہے۔ ہم اپنے ہندوستانی بھائیوں سے اس کے پڑھنے کی دل سے سفارش کرتے ہیں۔ ماہانہ چندہ چار آنہ ہے۔</p>
			</blockquote>
			<p>گارسیں دتاسی اس رسالہ کے بارے میں لکھتے ہیں:</p>
			<blockquote>
				<p>میرے خیال میں اس رسالے کے مضامین اہلِ یورپ کے لیے بھی خاصی دلچسپی کے حامل ہیں۔ اس کی زبان فصیح اور صاف اردو ہوتی ہے۔ ہر اشاعت میں مضامین کاتنوع ہوتا ہے۔ انگریزی طرز کی نظمیں ہوتی ہیں اور اہم مذہبی کتب کے بالاقساط تراجم بھی ہوتے ہیں۔</p>
			</blockquote>
			<p>امداد صابری گا رسیں دتاسی کے بیان کی تردید کرتے ہوئے کہتے ہیںکہ یہ کہنا صحیح نہیں ہے کہ ’مضامین کا معیار بلند ہوتا ہے اور ہر اشاعت میں مضامین کا تنوع ہوتا ہے‘ ۔ ان کے بقول:</p>
			<blockquote>
				<p>اس رسالہ کی دو جلدیں ان کے والد ماجد مولوی شرف الحق صاحب کے کتب خانہ میں موجود ہیں۔ مضامین تو سرے سے نہ ہونے کے برابر ہیں البتہ ہر ایک پرچے میں مختصر سا مقالہ ایڈیٹر صاحب کا ہوتا ہے۔ اس کے علاوہ دینی کتب کے ترجمے کا سلسلہ برابر جاری رہتا ہے۔ ایسی شکل میں تنوع کا سوال ہی پیدا نہیں ہوتا۔ سوسائٹیوں اور مشنریوں کے کاموں پر تبصرے ہوتے تھے۔</p>
			</blockquote>
			<heading>۱۶) نور افشاں:</heading>
			<p>لدھیانہ سے یکم مارچ ۱۸۷۳ء کو ہفتہ وار جاری ہوا۔ چار صفحات پر امریکن مشن پریس میں طبع ہوتاتھا۔ ایڈیٹربابو ہنسی ویلی، مہتمم پادری ایم ویری <annotation lang="en">(M.Verry)</annotation> اورپرنٹرپادری نیوٹن <annotation lang="en">(Neuton)</annotation> تھے۔ یہ اخبار بیک وقت اردو اور انگریزی دونوںزبانوںمیں نکلتا تھا۔ اردو ایڈیشن کی قیمت سالانہ دو روپے پانچ آنے اور انگریزی ایڈیشن کی تین روپے آٹھ آنے تھی۔ لوح کے نیچے یہ فقرہ درج ہوتا تھا:</p>
			<blockquote>
				<p>حقیقی نور وہ تھا جو دنیا میں آ کے ہر اک آدمی کو روشن کرتا ہے۔</p>
			</blockquote>
			<p>گارسیں دتاسی کے بقول یہ خبروں سے مالا مال اخبار تھا۔ سرورق پر ”دستور العمل نور افشاں“ کی سرخی کے تحت اخبار کے مندرجات کی بابت معلومات فراہم کی گئی تھیں اور بتایا گیا تھا کہ اخبار میں پانچ طرح کا مواد پیش کیا جاتا ہے۔ (اول) دینی و دنیاوی مضامین، (دوم) معاشی و قومی امور پر مضامین، (سوم) اخبارات و کتب سے اقتباسات، (چہارم) نامہ نگاروں کے بھیجے ہوئے مراسلات، (پنجم) گزٹ اور تار برقی سے موصول ہونے والی ملکی و ولایتی اطلاعات کا خلاصہ۔</p>
			<p>نور افشاںکا ٹائٹل سادہ ہوتا تھا، اخبار کی طباعت و کتابت اور کاغذ عمدہ و نفیس ہوتا تھا، اسلام اور سکھ مذہب کے خلاف مضامین چھپتے تھے، سماجی ومعاشرتی اصلاح کا حامی اور بری رسوم پر تنقید کرتا تھا۔ سیاسی معاملات پر اخبار اپنی رائے کا بے لاگ طریقے سے اظہار کرتا تھا اور بسا اوقات حکومت پر کڑی تنقید کر گذرتا تھا۔ نور افشاںدیگر مذاہب پر اتنے شدید حملے کرتا تھا کہ مولوی سید نصرت علی نے اسے ”ہندو مسلمانوں پر حملہ کرنے کا آلہ“ قرار دیا۔</p>
			<p>نور افشاںبیسویں صدی کے اوائل تک جاری رہا۔ اس کی ادارت زیادہ تردیسی مسیحیوں کے ہاتھ میں رہی، جن میں اہم نام منشی حسن علی، مسٹروائلی، نظام الدین کے ہیں۔ </p>
			<heading>۱۷) محب ہند:</heading>
			<p>ماسٹر رام چندر ابتدائی دور کے صف اول کے صحا فی تھے۔ یہ رسالہ خیر خواہ ہند کے نام سے ان ہی کی کاوشوں سے ستمبر ۱۸۴۷ء میں جاری ہوا۔ یہ ماہواررسالہ تھااور مطبع العلوم دہلی سے شائع ہوتا تھا۔ ماہانہ چندہ ایک روپیہ تھا۔ علاوہ ازیں ڈاک کا محصول خریداروں سے وصول کیا جاتا تھا۔ سرورق پر انگریزی میں ”محب ہند منتھلی“ اور ”اردو میگزین بائی رام چندر ٹیچر“ لکھا ہوتا تھا اور اردو میں ”محب ہند“ ایک پودے کے بیچوں بیچ لکھا جاتا تھا۔ اس رسالے کا نام رام چندر نے پہلے خیر خواہ ہند رکھا تھا لیکن بعد میں تبدیل کر لیا۔ اس کا ثبوت ہمیں فوائد الناظرین میں ملتا ہے:</p>
			<blockquote>
				<p>چونکہ ہم کو اس امر سے بالکل اطلاع نہ تھی کہ کوئی اخبارخیر خواہ ہند ہندوستان میں اجرا ہوتا ہے تو اس واسطے ہم نے اپنے رسالے کا نام خیر خواہ ہند رکھا تھا۔ اب ہم کو معلوم ہوا ہے کہ ایک اخبار مسمی بہ خیر خواہ ہند مرزا پور میں جاری ہوتا ہے تو ہم کو مناسب نہیں ہے کہ ہم اپنے اس رسالے کا نام بھی خیر خواہ ہند رکھیں۔ اس واسطے ہم نے اس رسالے کا نام تبدیل کیا اور بجائے خیر خواہ ہند کے محب ہند رکھا۔ واسطے اطلاع کے اس کے خریداروں کی خدمت میں گذاریں۔</p>
			</blockquote>
			<blockquote>
				<p>اس رسالے کے دو نمبر خیر خواہ ہند کے نام سے نکلے اور نومبر ۱۸۴۷ء کو محب ہند کے نام سے یہ رسالہ نکلنا شروع ہو گیا۔</p>
			</blockquote>
			<p>محب ہندمیں تاریخی و اخلاقی مضامین اور سائنسی و تحقیقاتی مضامین بھی شامل ہوتے تھے۔ علاوہ ازیں بعض شماروں کے آخر میں مشہور شعرا کے اشعار بھی درج کیے جاتے تھے۔ اردو دان طبقہ اس رسالے کی بہت قدر کیا کرتا تھا۔ امداد صابری کے بیان کے مطابق اس کا ہر پرچہ لائبریریوں کی زینت بننے کے لائق ہے اور بعض مضامین تو اس کے نادر اور شاہکار ہیں۔</p>
			<heading>۱۸) فوائد الناظرین:</heading>
			<p>رام چندر محب ہند کے علاوہ ایک اور رسالہ بھی نکالتے تھے اور اس کا نام انھوں نے فوائد الناظرینتجویز کیا تھا۔ یہ ”سائنسی و تاریخی رسالہ“ دوشنبہ کے دن دہلی سے شائع ہوتا تھا۔ اس کا ماہانہ چندہ پہلے سال دو آنے تھا اور چار صفحات پر مشتمل تھا لیکن جب بعد میں آٹھ صفحات کر دیے گئے تو اس کا ماہانہ چندہ چار آنے ہوگیا۔ ابتدائی کچھ پرچے پنڈت موتی لال مینجر کی نگرانی میں شائع ہوئے تھے۔ ہر پرچے میں مشہور عمارتوں اور سائنس دانوں یا علماکی تصویریں ضرور ہوتی تھیں، جن پر رام چندر تین چار صفحات کا مضمون لکھتے تھے۔ اس میں سماجی، تحقیقاتی اور اصلاحی مضامین ہوا کرتے تھے اور ان کے ذریعے سے ماسٹر رام چندر اپنے ہم وطنوں کی جہالت اور علمی بے ثباتی دور کرنا چاہتے تھے۔ اسی مقصد کے پیش نظر انھوں نے فوائد الناظرینمیں ”مختلف امور مفید“ کا ایک مستقل عنوان قائم کر دیا تھا۔ اس میں بعض دفعہ وہ ناظرین سے علمی سوالات کا جواب دریافت کرتے تھے۔</p>
			<p>فوائد الناظرینکی ایک اور خصوصیت یہ ہوتی تھی کہ اس میں اپنے زمانے کی مشہور کتابوں کے اشتہاروں کے علاوہ غزلیں اور اشعار بھی شائع ہوا کرتے تھے۔ ڈاکٹر سیدہ جعفر کے بقول:</p>
			<blockquote>
				<p>وہ خود بھی شاعر تھے اس لیے فوائد الناظرین میں اشعار سے ان کی دلچسپی کا اظہار فطری بات ہے۔</p>
			</blockquote>
			<p>علاوہ ازیںانھوں نے معروف شخصیت دیوان مل راج کا انٹرویو بھی شائع کیاجو اس زمانے کی اردو صحافت کے لیے ایک نئی اور دلچسپ چیز تھی۔ امداد صابری کے خیال میں علمی مباحث پر مشتمل ان کے مضامین میںمذہب پر نکتہ چینی کے باعث لوگ انھیں بد مذہب اور ملحد سمجھتے تھے۔ ماسٹر رام چندر نے اپنی متواتر محنت سیـفوائد الناظرین کو انتہائی معیاری اخبار بنا دیا تھا۔ اگر اس دور کے دوسرے اخبارات و رسائل کے مقابلے میں پرکھ کر دیکھا جائے تو یہ بات واقعی قابل تحسین ہے کہ اتنا مفید اور وقیع اخبار تن تنہا ایک شخص کی کاوشوں کا نتیجہ تھا۔</p>
			<p>۱۹) وکیل ہندوستان:</p>
			<p>امرتسر سے یکم جنوری ۱۸۷۴ء کو یہ ہفتہ وار اخبارجاری ہوا۔ چہار شنبہ (بدھ) کو سولہ صفحات پر شائع ہوتا تھا۔ سالانہ چندہ تیرہ روپے دس آنے تھا۔ مالک و ایڈیٹر پادری رجب علی تھے۔ ڈاکٹر طاہر مسعود نے اپنی کتاب اردو صحافت انیسویں صدی میںص۸۸۱ پر لکھا ہے کہ یہ اخبار مشنری تھا اور اس کے مالک ریورینڈ مسٹر بارنگ تھے۔ مطبع وکیل ہند میں طباعت ہوتی تھی۔</p>
			<p>پادری رجب علی صاحب کا تعلق امریکن میتھوڈسٹ مشن <annotation lang="en">(American Methodist Mission)</annotation> یوپی سے تھا۔ فیضی اور ابوالفضل کے خاندان سے تعلق رکھتے تھے۔ انگریزی، فارسی اور اردو اچھی جانتے تھے۔ تعلیم پانے کے بعد مسیحی مشنریوں کے زیرِ اثر مسیحی ہوگئے۔</p>
			<p>صابری اپنی کتاب فرنگیوں کا جال میںگارسیں دتاسی کے مقالات جلد دوم سے حوالہ نقل کرتے ہوئے رجب علی کے بارے میںلکھتے ہیں:</p>
			<blockquote>
				<p>وکیل ہندوستان مسیحی اخبار ہے، جو امرتسر سے نکلتا ہے، اس کے مدیر رجب علی ہیں جنھوں نے مذہب کے ساتھ اپنا لقب بھی بدل دیا ہے اور اپنے آپ کو منشی کے بجائے پادری لکھتے ہیں۔</p>
			</blockquote>
			<heading>۲۰) سفیر ہند:</heading>
			<p>یہ اخبار امرتسر سے ۱۲ مئی ۱۸۷۷ء کو ہفتہ وار جاری ہوا۔ سولہ صفحات پر مشتمل مطبع سفیر ہند میں طباعت ہوتی تھی۔ سالانہ چندہ تیرہ روپے تھا۔ اس اخبار کے اشتہار میں نمونے کے لیے تین شمارے مفت ارسال کرنے کی ترغیب دی گئی۔ پادری رجب علی ایڈیٹر و مالک تھے۔</p>
			<p>طاہر مسعود کے بقول:</p>
			<blockquote>
				<p>سفیر ہندکا پہلا شمارہ اس وقت ہمارے پیشِ نظر ہے۔ حسن صورت و معنی کے لحاظ سے عمدہ اخبار دکھائی دیتا ہے۔ اس کے اجراکے تین مقاصد بیان کیے گئے ہیں۔ حکومت اور رعایا میں دو طرفہ رابطے کا قیام، تہذیب و معاشرت کا فروغ اور جدید علوم کی ترویج و اشاعت۔</p>
			</blockquote>
			<p>سفیر ہندکے بارے میں سرکاری رپورٹ درج ہے کہ اس میں عوامی فلاح و بہبود کے کاموں کی وکالت کی جاتی تھی، سیاسی خبریں بھی چھپتی تھیں، حکومت اور بالخصوص سرکاری افسران کا نہایت تند و تیز لہجے میں محاسبہ کیا جاتا تھا۔ افسران کے خلاف الزامات کبھی کبھارخا لصتاًذاتی نوعیت کے ہوتے تھے۔ سفیر ہند کی اشاعت بے حد محدود تھی۔ ۱۸۸۰ء میں دو سو سے ڈھائی سو تک کی تعداد میں چھپتا رہا اور شاید اپنی محدود اشاعت ہی کی وجہ سے ۱۸۸۱ء میں بند ہوگیا۔</p>
			<heading>۲۱) ہند و پرکاش:</heading>
			<p>ڈاکٹر طاہر مسعود نے اردو اخبارات کی فہرست میں اس اخبار کے بارے میں بتایا ہے کہ یہ اخبار ۱۸۷۳ء میں ہفتہ وار شائع ہوتا تھا۔ اس کے مدیر پادری رجب علی اور مہتمم پنڈت سنتوکھ سنگھ تھے۔ یہ اخبار ۱۶ صفحات پر مشتمل تھا اور اس کا سالانہ چندہ ۷ روپے ۸ آنے تھااور مطبع ہندپرکاش سے بہ یک وقت اردو، ناگری اور گر مکھی میں چھپتا تھا۔</p>
			<heading>۲۲) پنجاب ریویو:</heading>
			<p>امرتسر سے یہ پرچہ جنوری ۱۸۸۷ء کو نمودار ہوا۔ ڈیڑھ سو صفحات پر مشتمل تھا، اس کے مالک و ایڈیٹر بھی پادری رجب علی تھے۔ سالانہ چندہ بارہ روپے تھا۔ مطبع وکیل ہند امرتسر میں چھپائی ہوتی تھی۔ اس کے سرورق پر یہ عبارت درج ہوتی تھی:</p>
			<blockquote>
				<p>میں بادشاہوں کے آگے بھی تیری شہادتوں کا تذکرہ کروں گا۔</p>
			</blockquote>
			<p>ماسٹر رام چندر کی طرح پادری رجب علی بھی انیسویں صدی میں اردو صحافت کا ایک اہم نام ہے۔ ان کی اخبار نویسی کے بارے میں منشی محمد دین صاحب فوق نے اپنی تالیف اخبار نویسوں کے حالات میں تحریر کیا ہے، جسے امداد صابری یوں نقل کرتے ہیں:</p>
			<blockquote>
				<p>پادری رجب علی مرحوم جن کا رسالہ پنجاب ریویو غالباً سب سے پہلا اعلیٰ درجے کا ادبی رسالہ تھا، نہایت قابل اہلِ قلم تھے۔ مسیحیوں میں وہ پہلے شخص تھے جن کو اردو کی لٹریری پبلک میں اس قدر رسوخ اور وقار حاصل تھا کہ ہندوستان میں بہت کم لوگ ان کی برابری کرسکتے تھے۔ ہندوستانی مسیحیوں میں اردو کا مذاق بہت کم ہے بلکہ بالکل نہیں ہے۔</p>
				<p>۲۳) نیٹوکرسچن پیپر:</p>
			</blockquote>
			<p>ضلع بھنڈار ناگپور سے یکم جنوری ۱۸۸۵ء کو یہ ہفتہ وار اخبارجاری ہوا۔ آٹھ صفحات پر مشتمل تھا۔ مہتمم صفدر علی مسیحی اسسٹنٹ کمشنر سیکریٹری نیٹوکرسچن سوسائٹی تھے۔ یہ اخبار اردو، فارسی، رومن میں چھپتا تھا۔ سالانہ چندہ چار روپے تھا۔</p>
			<heading>۲۴) وکٹوریہ گزٹ:</heading>
			<p>اس اخبار کا ذکر صرف گارسیں دتاسی نے اپنے خطبات میں کیاہے۔ ڈاکٹر طاہر مسعود نے جو فہرستِ اخباراتِ اردو تحریر کی ہے اس میں اس اخبار کا ذکر موجود نہیں اس لیے معلومات محدود ہیں۔ گارسیں دتاسی کے بقول:</p>
			<blockquote>
				<p>سہارنپورسے وکٹوریہ گزٹ نکلتاہے۔ اس کے مدیر ایک انگریز ہیںاور اگرچہ اس کے نام سے یہ ظاہر ہوتا ہے کہ شاید انگریزی کا اخبار ہے لیکن نہیں، یہ اخبار نہایت شستہ اردو زبان میں نکل رہا ہے۔</p>
			</blockquote>
			<heading>۲۵) اتالیق پنجاب:</heading>
			<p>یکم جنوری۱۸۷۰ء کو مسٹرہالرائڈ <annotation lang="en">(Holroyd)</annotation> ناظم تعلیمات پنجاب نے اپنی زیرِ نگرانی یہ رسالہ شائع کیا۔ اس کا مقصد ہندوستانیوں کو زیورِ تعلیم سے آراستہ کرنا تھا۔ اس میں تاریخ، جغرافیہ اور سائنس پر مضامین شائع ہو تے تھے۔ گارسیں دتاسی کے بقول:</p>
			<blockquote>
				<p>مسٹرہالرائڈجو پنجاب کے ناظم تعلیمات ہیں اور ایک روشن خیال شخص ہیں، اہلِ ہند کی تعلیمی ترقی کے لیے برابر کوشاں ہیں۔ یہ ماہوار رسالہ ان کی سرپرستی میں بدستور منشی پیارے لال کے زیرِ ادارت شائع ہوتا ہے۔ اس میں تاریخ، جغرافیہ اور سائنس پر نہایت مفید مضامین ہوتے ہیں جو مسٹر ہالرائڈ کے فیاضانہ مقاصد کی خوب تکمیل کرتے ہیں۔</p>
			</blockquote>
			<heading>۲۶) کرسچن ایڈووکیٹ:</heading>
			<p>اس اخبار کے سنِ اجرا کے متعلق معلومات دستیاب نہ ہوسکیں، البتہ اے کے ٹھاکرداس کی کتاب خداوند مسیح کے نورتنمیں اس کا ذکر ملتا ہے۔ مزید یہ بتایا گیا ہے کہ اس اخبار نے دیگر مذاہب کے ساتھ مناظروں کا سلسلہ بھی جاری رکھا۔</p>
			<heading>۲۷) خزینۂ مسیحیت:</heading>
			<blockquote>
				<p>الٰہ آباد میں ریورنڈ جے جے والش <annotation lang="en">(J.J. Walsh)</annotation> اردو زبان میں کرسچن ٹریژر بہ معنی خزینۂ مسیحیت بدستور شائع کر رہے ہیں۔ اس ماہ وار رسالے کی زبان اردو ہوتی ہے لیکن رسم الخط رومن ہوتا ہے تاکہ دیسی عیسائی لوگ اسے بہ سہولت پڑھ سکیں۔</p>
			</blockquote>
			<heading>۲۸) قران السعدین:</heading>
			<p>یہ دہلی کالج کا پہلا ہفتہ وار جریدہ تھا جس میں اخبار کی بھی خصوصیات پائی جاتی تھیں۔ اسے کا لج کے پرنسپل ڈاکٹر اشپر نگر نے ۱۸۴۵ء میں جاری کیا تھا۔ اس کے پہلے ایڈیٹرپنڈت نرائن بھاسکر تھے۔ صفحات کی تعداد کبھی دس اور کبھی پندرہ ہوتی تھی۔ ماہانہ قیمت دو روپے، شش ماہی دس روپے اور سالانہ بیس روپے تھی۔ دہلی کالج کے مطبع العلوم میں چھپتا تھا۔اس اخبار کے معیار کا اندازہ ۱۸۴۸ء کی سرکاری رپورٹ سے ہو تا ہے۔</p>
			<blockquote>
				<p>دہلی کالج سے جو اخبارات شائع ہو رہے ہیں ان میںقران السعدین بلند معیار کا حامل ہے۔ اس صوبے کا کوئی اخبار اس سے زیادہ متنوع اور قابلِ قدر معلومات پیش نہیں کرتا۔</p>
			</blockquote>
			<p>ڈاکٹر طاہر مسعود کے بقول ڈاکٹراشپر نگر کا یہ مفید اور معلوماتی جریدہ فی الحقیقت رجحان ساز ثابت ہوااور اس کی تقلید میں متعدد جرائد و اخبارنکلے۔ علاوہ ازیں اس نے اردو صحافت کی فکری سطح بلند کرنے میں مدد دی اور ٹھوس معلومات افزا اور فکر خیز مواد کی اہمیت کو اجاگر کیا۔ یہ باتصویر جریدہ تھاجس میں سائنس، ادب اور سیاست سے بحث ہوتی تھی۔ اس کا مقصد مغربی علوم کی اشاعت ہے۔ خود ڈاکٹر اشپر نگر کے بقول انھوں نے پینی میگزین <annotation lang="en">(The Penny Magazine)</annotation> کے طرز پر ایک با تصویر رسالے کی بنیاد ڈالی۔ اس کا نام قران السعدین تھاگویا مشرق و مغرب، مشتری اور زہرہ تھے جن کا قران اس رسالے میںہوا تھا۔ یہ اپنی قسم کی پہلی کوشش تھی۔ اس کی علمی و ادبی حیثیت کا اعتراف ہر ایک نے کیا۔ امداد صابری کے بقول یہ بلند ترین معیار کا حامل تھا۔ اس کا طرزِ تحریردلکش اور دلپسند تھا اور عمدگی اور قابلیت کے ساتھ عام ذہنوں کو تر تیب دینے میں کامیاب رہا۔ نادر علی خاں کے بقول یہ اخبار اپنی علمی افادیت، مضامین کے تنوع اور حسنِ ترتیب کے اعتبار سے ہندوستان کے ممتاز اخبارات میںشمار کیا جاتا تھا۔</p>
			<p>اس طا ئرانہ جائزے کے بعدبحیثیت مجموعی ہم کہہ سکتے ہیں کہ اردو اخبارات کی جو خوبصورت عمارت آج نظر آ رہی ہے اس کی بنیاد ان مسیحی صحافیوں کی قائم کردہ ہے۔ اگر چہ ان کیشائع کردہ بعض اخبارات کا محرک بالعموم اپنے مذہب کا دفاع، اس کی بقا اور حریف مذاہب کے اثرات کو زائل کرنا تھا۔ اسی لیے ایسے اخبارات میں جابجامباحث، دلائل وبراہین سے کام لیا جاتا تھا، لیکن ڈاکٹر طاہر مسعود کی رائے میںبعض اخبارات علمی و ادبی نوعیت کے بھی تھے، جس میں سیاسی اور سماجی خبروں کے علاوہ تاریخی، ادبی و دیگر موضوعات پربھی مضامین شائع ہوتے تھے۔ گویا ان کی علمی و ادبی کوششوںسے صر فِ نظر کرنا خود ان مسیحی صحافیوں کے ساتھ زیادتی ہو گی۔</p>
		</section>
	</body>
</document>