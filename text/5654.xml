<document>
	<meta>
		<title>عورت کے حوالے سے اقبال پر عزیز احمد کے اعتراضات کا جائزہ</title>
		<author>
			<name>محمد آصف</name>
		</author>
		<publication>
			<name>Bunyad, Volume 9</name>
			<year>2018</year>
			<city>Lahore</city>
			<link>https://bunyad.lums.edu.pk/website/journal/vol/5f960116cb2ca/page</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<blockquote>
				<p>آزادیِ نسواں کے مسئلے میں اقبال بڑی شدت سے قدامت پرستی اور روایت پرستی پر قائم ہیں۔ … اقبال نے عورتوں کی ٹھیٹھ مذہبی تعلیم پر بڑا زور دیا ہے۔ یہ وہی بہشتی زیور والی تجویز ہے۔ زیادہ سے زیادہ وہ اصولِ صحت کی تعلیم کی اجازت دیتے ہیں کیونکہ اس سے وہ امومت کے فرائض خوش اسلوبی سے انجام دے سکیں گی۔</p>
			</blockquote>
			<p>آزادیِ نسواں سے متعلق اقبال کے بارے میں یہ خیالات اردو کے انتہائی محترم نقاد، محقق اور بے حد متوازن اور روشن خیال ماہرِ اقبالیات پروفیسر عزیز احمد کے ہیں جو انھوں نے اپنی انتہائی وقیع اور مقتدر تحقیقی و تنقیدی کتاب اقبال، نئی تشکیل میں تحریر کیے ہیں۔ وہی عزیز احمد جنھوں نے اپنی اسی کتاب میں اقبال کے بارے میں اس قسم کی دوٹوک اور جرأت مند آرا کو پیش کررکھا ہے:</p>
			<blockquote>
				<p>قنوطیت کی اقبال کی نظامِ فکر میں کوئی جگہ نہیں … اقبال کا عقیدہ ہے رجائیت حرکت کے ساتھ وابستہ ہے اور حرکت کی کوئی انتہا نہیں۔ ایسی رجائی حرکت اقبال کے خیال میں اسلامی ارتقائیت کے تصورات میں ڈھونڈی جاسکتی ہے۔ … مذہب میں بھی انقلاب کی ضرورت ہے۔ … مومن کا پیغام آزادی و جبروت ہے مُلّاکی تلقین غلامی اور پستی ہے۔</p>
			</blockquote>
			<p>اقبال کے متعلق عزیز احمد کے یہ بیانات اقبال کے تصور زندگی کے بارے میں ایک بالکل مختلف تصویر پیش کرتے ہیں، ان بیانات سے مختلف جو انھوں نے عورت کے حوالے سے اقبال کے بارے میں دیے ہیں۔ یہاں سوال یہ پیدا ہوتا ہے کہ ایک ایسا فلسفی شاعر جو زندگی کے بارے میں (بقول عزیز احمد) ایک رجائی، حرکی، اجتہادی، تجدیدی، جمہور دوستی، مذہب میں آزادانہ اور انقلابی اجتہاد کا نقطۂ نظر رکھتا ہے، جو ماضی پرستی، سکونیت، تقلید، تکرار، ملائیت، تنگ نظری، قنوطیت، جمہور دشمنی اور مذہب میں غلامانہ اجتہاد کا سخت مخالف (بلکہ دشمن) ہے وہ زندگی ہی کے ایک نہایت ضروری حصے اور ایک انتہائی اہم مسئلے (یعنی عورت اور آزادیِ نسواں) میں قدامت پرست اور روایت پرست کیسے ہوسکتا ہے؟ اقبال جو مذہب میں انقلاب اور آزادانہ اجتہاد کا قائل ہے وہ عورتوں کے معاملے میں محض ”بہشتی زیور والی تجویز“ تک محدود کیسے رہ سکتا ہے؟ وہ اقبال جو ”آزادی و جبروت“ کا قائل ہے وہ ایک انسان (عورت) کو دوسرے انسان (مرد) کے رحم و کرم پر کیسے چھوڑ سکتا ہے؟ اگر واقعی ایسا ہے جیسا کہ عزیز احمد کا موقف ہے تو اس کا مطلب ہے کہ زندگی کے بارے میں اقبال کے خیالات میں تضاد ہے اور اگر ایسا نہیں ہے تو پھر اس کا مطلب ہے کہ اقبال کے بارے میں عزیز احمد کے خیالات میں تضاد ہے اور وہ فکرِ اقبال کے اس پہلو کا درست انداز میں تحقیق و تجزیہ نہیں کرسکے۔</p>
			<p>یہاں میں ذاتی طور پر اپنے اس جذبے کا اظہار کرنا چاہوں گا کہ عزیز احمد میرے پسندیدہ نقاد محقق اور ناقدِ اقبال ہیں۔ وہ صحیح معنوں میں اقبال شناس ہیں۔ انھوں نے بڑے متوازن، مدلل اور سائنٹفک انداز میں فکرِ اقبال کا تجزیہ کیا ہے اور حقیقی طور پر اقبال کی نئی تشکیل کی ہے۔ وہ اپنے بعد آنے والے ماہرینِ اقبالیات کے لیے رہنما کا درجہ رکھتے ہیں۔ وہ ان چند ماہرینِ اقبالیات میں شامل ہیں جن کی تحریریں اقبال کو سمجھنے کے لیے اتنی ہی اہم ہیں جتنی کہ خود اقبال کی تحریریں۔ تاہم اقبال کے بارے میں ان کے خیالات کا یہ حصہ ایسا ہے جس پر غور کرنے کی ضرورت ہے کہ یہی حصہ اقبال، نئی تشکیل کی مجموعی فضا سے ہٹا ہوا محسوس ہوتا ہے اور ایک باشعور قاری یہاں پہنچ کر چونک اٹھتا ہے۔ سو یہ مضمون اسی حوالے سے ایک مختصر تحقیقی و تنقیدی تجزیہ پیش کرتا ہے۔</p>
			<p>عزیز احمد نے عورت کے حوالے سے فکرِ اقبال کا مطالعہ کرنے کے لیے جن داخلی شواہد اور ماخذات سے مدد لی ہے ان میں ”قومی زندگی“ (۱۹۰۴ئ) ، ”ملتِ بیضا پر ایک عمرانی نظر“ (۱۹۱۰ئ) ، رموزِ بے خودی کے تیئیسویں، چوبیسویں اور پچیسویں باب سے کچھ مثالیں، ارمغانِ حجاز کے دوسرے حصے ”حضورِ ملت“ میں ”دخترانِ ملت“ کے عنوان سے شامل رباعیات، بانگِ درا کے دوسرے دور کی نظمیں ”حسن و عشق“ ، ”… کی گود میں بلی دیکھ کر“ ، بالِ جبریل کی نظم ”مسجد قرطبہ“ کے کچھ اشعار، جاوید نامہ میں ”فلک عطارد“ پر جمال الدین افغانی کی زبان سے بیان کیے جانے والے اشعار جو ”محکماتِ عالمِ قرآنی“ میں ”خلافتِ آدم“ کے عنوان کے تحت شامل ہیں، ”فلکِ مریخ“ پر ”شہرِ مرغدین“ میں ”احوالِ دوشیزئہ مریخ“ اور ”تذکیر نبیۂ مریخ“ اور اس کے ردعمل میں ”رومی“ کا اظہار خیال اور ضربِ کلیم میں ”عورت“ کے عنوان کے تحت نظمیں شامل ہیں۔ ظاہر ہے یہ چیزیں عورت کے حوالے سے مطالعۂ اقبال کے لیے بنیادی حیثیت رکھتی ہیں۔ گویا عزیز احمد نے اپنے نتائج تحقیق کے لیے تمام ضروری ماخذات سے کماحقہ استفادہ کیا ہے۔ تاہم دو تین چیزیں ایسی ہیں جن کا کوئی حوالہ عزیز احمد نے نہیں دیا۔ مثلاً اسرارِ خودی میں شامل ”خودی از عشق و محبت استحکام می پذیرد“ میں موجود عورت کے حوالے سے چند اشعار، جاوید نامہ میں ”آں سوئے افلاک“ پر ”قصرشرف النسائ“ کے اشعار، ”فلکِ مشتری“ پر ”نواے طاہرہ“ ، ”فلکِ قمر“ پر ”طاسینِ گوتم: (توبہ آوردنِ زنِ رقاصۂ عشوہ فروش) “ ”خطاب بہ جاوید“ کے ابتدائی اشعار، پیامِ مشرق کی نظم ”حور و شاعر“ ، تشکیلِ جدیدِ الٰہیات اسلامیہ کے چھٹے خطبے ”اجتہاد فی الاسلام“ میں شامل عورت کے حوالے سے اقبال کی سطور (ضیا گوکلپ <annotation lang="en">(Ziya Gökalp)</annotation> کے اشعار کا ترجمہ) ، اقبال کے مضامین ”شریعتِ اسلام میں مرد اور عورت کا رتبہ“ ، ”مشرقی اور مغربی خواتین کی حیثیت“ ، وغیرہ۔ یہ تو ٹھیک ہے کہ تحقیق و تنقید میں اخذِ نتائج کے لیے بنیادی تحریروں کی ضرورت ہوتی ہے بلکہ ان بنیادی تحریروں میں سے بھی بعض کو چھوڑا جاسکتا ہے لیکن بعض دفعہ ایسا بھی ہوتا ہے کہ ایک چھوٹی سی چیز نتائج کو بالکل تبدیل کردیتی ہے۔ مندرجہ بالا نثری و شعری تخلیقات اول تو بنیادی حیثیت رکھتی ہیں اور اگر ان کو نظر انداز بھی کیا جائے تو کم سے کم ”شریعت اسلام میں مرد اور عورت کا رتبہ“ گیارہ صفحات پر مشتمل ایسا زرخیز مضمون ہے جسے کسی صورت نظر انداز نہیں کیا جاسکتا۔ محض اس مضمون کا مطالعہ ہی عورت اور تحریکِ آزادیِ نسواں کے حوالے سے اقبال کے خیالات کے بارے میں بالکل مختلف نتائج کی طرف لے جاتا ہے (تفصیل آگے آتی ہے) ۔</p>
			<p>تمام طلبۂ اقبالیات جانتے ہیں کہ اقبال کی شخصیت اور فکر ارتقا پذیر رہی ہے۔ خود عزیز احمد نے بھی اقبال، نئی تشکیل میں اپنے مطالعے کی بنیاد مجموعی طور پر ارتقائی انداز پر رکھی ہے اور اس کو تین ادوار میں تقسیم کیا ہے۔ یعنی (۱) وطن پرستی کا دور، (۲) اسلامی شاعری کا دور، (۳) انقلابی شاعری کا دور، (چوتھا باب اقبال کا نظریۂ فن ہے) ۔ لیکن عورت کے حوالے سے محض ”قومی زندگی“ (۱۹۰۴ئ) اور ”ملتِ بیضا پر ایک عمرانی نظر“ (۱۹۱۰ئ) کے اقتباسات کے ذریعے اقبال کے ابتدائی دور ہی میں یہ نتیجہ اخذ کرلیا ہے:</p>
			<blockquote>
				<p>آزادیِ نسواں کے مسئلے میں اقبال بڑی شدت سے قدامت پرستی اور روایت پرستی پر قائم ہیں۔ … مسئلۂ نسواں میں ان کی رائے کی قدامت بڑھتی ہی گئی۔ … اقبال نے عورتوں کی ٹھیٹھ مذہبی تعلیم پر بڑا زور دیا ہے۔ یہ وہی بہشتی زیور والی تجویز سے زیادہ سے زیادہ خانہ داری اور اصول حفظِ صحت کی تعلیم کی اجازت دیتے ہیں۔</p>
			</blockquote>
			<p>یہ تو ٹھیک ہے کہ اقبال اپنی فکر کے ابتدائی ادوار میں عورت کے حوالے سے جدید تصورات کے حامل نہ تھے لیکن یہ بھی نہیں ہے کہ وہ تنگ نظر متشدد مُلّا کی طرح بالکل ہی قدامت پرستانہ نظریات کے حامل تھے۔ بلکہ حقیقت یہ ہے کہ وہ متضاد و متخالف تصورات کے دور سے گذر رہے تھے اور ان کی فکری بصیرت دیگر معاملاتِ زندگی کی طرح اس حوالے سے بھی کسی نتیجے تک پہنچنے میں مصروف تھی۔ عورت کے حوالے سے اس نکتے کی طرف ڈاکٹر نجیبہ عارف نے بھی اشارہ کیا ہے:</p>
			<blockquote>
				<p>ایسا معلوم ہوتا ہے کہ اقبال نے بھی فقہا کے ان ہی استدلالات پر اپنی فکر استوار کرلی تھی جنھیں وہ ابتدا میں رد کرچکے تھے اور وہ نہ تو عورت اور مرد کی مساوات کے قائل تھے نہ عورت کے حقوق کی تحریک سے متفق تھے۔ اس مسئلے پر اقبال کے حوالے سے جتنے بھی مضامین لکھے گئے ہیں ان میں سے اکثر انھی مثالوں کی مدد سے اسی نقطۂ نظر کی تبلیغ کرتے ہیں۔ لیکن اہم ترین بات یہ ہے کہ جس طرح اقبال زندگی میں اور فکر و عمل کے ہر میدان میں تحرک اور ارتقا کے قائل تھے اسی طرح خود ان کی اپنی فکر ارتقا کے مراحل طے کرتی رہی تھی۔</p>
			</blockquote>
			<p>اس اعتبار سے ڈاکٹر نجیبہ عارف نے درست نتیجہ اخذ کیا ہے کہ جنوری ۱۹۲۹ء میں جب اقبال مدراس تشریف لے گئے تو انجمن خواتینِ اسلام، مدراس کے سپاس نامے کے جواب میں آپ نے جو تقریر فرمائی اگر ہم اسے ان کے گذشتہ بیانات کے تناظر میں رکھ کر دیکھیں تو ہمیں معلوم ہوگا کہ اقبال کا فلسفہ اور فکر فی الواقع تحرک اور ارتقا کے علم بردار ہیں۔ اقبال نے اپنے آخری ایام میں اس بات کو کسی حد تک محسوس کرلیا تھا اسی لیے مدراس میں خواتین سے خطاب کرتے ہوئے انھوں نے جو باتیں کہیں، ان میں سے اکثر کو تانیثیت کی تحریک کا منشور بنایا جاسکتا ہے۔</p>
			<p>چنانچہ یہ درست ہے کہ ”ملت بیضا پر ایک عمرانی نظر“ (۱۹۱۰ئ) میں انھوں نے اس طرح کے نظریات کا بھی اظہار کیا:</p>
			<blockquote>
				<p>میں مرد اور عورت کی مساوات مطلق کا حامی نہیں ہوسکتا۔ … قدرت نے ان دونوں کو جدا جدا خدمتیں تفویض کی ہیں اور ان فرائض جداگانہ کی صحیح اور باقاعدہ انجام دہی خانوادئہ انسانی کی صحت اور فلاح کے لیے لازمی ہے۔ مغربی دنیا میں جہاں نفسا نفسی کا ہنگامہ گرم ہے — عورتوں کا آزاد کر دیا جانا ایک ایسا تجربہ ہے جو میری دانست میں بجائے کامیاب ہونے کے الٹا نقصان رساں ثابت ہوگا اور نظامِ معاشرت میں اس سے بے حد پیچیدگیاں پیدا ہوجائیں گی۔</p>
			</blockquote>
			<p>لیکن ”قومی زندگی“ (۱۹۰۴ئ) ہی میں اس طرح کے خیالات بھی ملتے ہیں:</p>
			<blockquote>
				<p>عورتوں کی تعلیم سب سے زیادہ توجہ کی محتاج ہے عورت حقیقت میں تمام تمدن کی جڑ ہے۔ … مرد کی تعلیم صرف ایک فردِ واحد کی تعلیم ہے، مگر عورت کو تعلیم دینا حقیقت میں تمام خاندان کو تعلیم دینا ہے۔ دنیا میں کوئی قوم ترقی نہیں کرسکتی اگر اس قوم کا آدھا حصہ جاہل مطلق رہ جائے۔ … تعددِ ازدواج کا دستور — امراے قوم کے ہاتھ میں زنا کا ایک شرعی بہانہ ہے۔ … شادی کی بعض قبیح رسوم قوم کی توجہ کی محتاج ہیں، نارضامندی کی شادیاں مسلمانوں میںعام ہو رہی ہیں۔ … منگنی کا دستور نہایت مفید ہوسکتا ہے بشرطے کہ شادی سے پہلے میاں بیوی کو اپنے بزرگوں کے سامنے ملنے کا موقع دیا جائے تاکہ وہ ایک دوسرے کی عادات اور مزاج کا مطالعہ کرسکیں اور اگر ان کے مذاق قدرتاً مختلف واقع ہوئے ہیں تو منگنی کا معاہدہ فریقین کی خواہش سے ٹوٹ سکے۔</p>
			</blockquote>
			<p>یہ وہ خیالات ہیں جو بالکل ہمارے زمانے سے مطابقت رکھتے ہیں۔ حتیٰ کہ وہ عورتوں اور مردوں کے میل جول اور تبادلۂ خیالات کے بھی قائل ہیں تاہم اسے قوم کی اخلاقی اور ذہنی ترقی سے مشروط کرتے ہیں کہ ”اگر قوم کی اخلاقی حالت پھر ایسی ہوجائے جیسی کہ ابتداے اسلام میں تھی تو — قوم کی عورتوں کو آزادی سے افرادِ قوم کے ساتھ تبادلۂ خیالات کرنے کی عام اجازت ہوسکتی ہے۔“ آزادی کی یہ وہ شرط ہے جسے آج ہمارے بہت سے روشن خیال جدید تعلیم یافتہ افراد بھی تسلیم کرتے ہیں۔ اسی طرح ”ملتِ بیضا پر ایک عمرانی نظر“ میں جہاںمغرب کے حوالے سے عورتوں کی آزادی کے تجربے کو ”کامیاب ہونے کے بجائے الٹا نقصان رساں“ ثابت کیا ہے اگر اس کی روح پر غور کیا جائے تووہ بھی اسی وجہ سے ہے کہ اس سے ایک ”غیر معتدل مسابقت“ ، ”نظامِ معاشرت میں پیچیدگیاں“ اور ”خاندانی وحدت کے رشتے“ پر ضرب پڑرہی ہے۔ چنانچہ ان دونوں مضامین میں جن کے مندرجہ بالا اقتباسات عزیز احمد نے بھی دیے ہیں، ہمیں ایک متضاد کیفیت نظر آتی ہے اور ہم محض ان دونوں مضامین کے ذریعے یہ نتیجہ دوٹوک انداز میں اخذ نہیں کرسکتے کہ اقبال عورت کے معاملے میں مکمل روشن خیال ہیں یا ”شدت سے قدامت پرستی اور روایت پرستی پر قائم ہیں“ (جیسا کہ عزیز احمد نے لکھا ہے) ۔ حقیقت یہ ہے کہ اقبال ابھی سوچ بچار میں مصروف ہیں۔ جبھی تو ”ملتِ بیضا پر ایک عمرانی نظر“ میں انھوں نے یہ لکھا ہے کہ ”ہمارے نکتہ آموز ابھی تک اندھیرے میں رستہ ٹٹولتے پھرتے ہیں، انھوں نے ابھی تک ہماری لڑکیوں کے لیے کوئی خاص نصابِ تعلیم مرتب و متعین نہیں کیا۔“ (ظاہر ہے ان نکتہ آموزوںمیں اقبال بھی شامل ہیں) ۔ اور ”قومی زندگی“ میں بھی برملا لکھا تھا کہ ”ایک غور طلب سوال پیدا ہوتا ہے کہ آیا مشرقی عورتوں کو مغربی عورتوں کے مطابق تعلیم دی جائے یا کوئی ایسی تدبیر اختیار کی جائے جس سے ان کے وہ شریفانہ اطوار جو مشرقی دل و دماغ کے ساتھ ہیں، قائم رہیں۔ میں نے اس سوال پر غور و فکر کیا ہے مگر چونکہ اب تک کسی قابلِ عمل نتیجے پر نہیں پہنچا اس واسطے فی الحال اس بارے میں کوئی رائے نہیں دے سکتا۔“ اور پھر کیا ان کے اس مسلسل غور و فکر کانتیجہ یہ نکلا کہ ”مسئلۂ نسواں میں ان کی رائے کی قدامت بڑھتی ہی گئی“ تو عزیز احمد کا یہ بیان محلِ نظر ہے۔ مثلاً ”ملتِ بیضا پر ایک عمرانی نظر“ (۱۹۱۰ئ) میں انھوں نے لکھا تھا کہ ”میں مرد اور عورت کی مساوات مطلق کا حامی نہیں ہوسکتا“ جب کہ ۱۹۲۹ء میں انجمن خواتینِ اسلام، مدراس کے سپاس نامے کا جواب دیتے ہوئے اپنی مضمون نما تقریر (شریعتِ اسلام میں مرد اور عورت کا رتبہ) کی طرح اپنے ایک مضمون میں لکھا کہ ”اسلام میں مرد و زن میں قطعی مساوات ہے“ ۔ اسی طرح اپنے ایک مختصر مضمون ”مغربی اور مشرقی خواتین کی حیثیت“ جو ۱۹۳۳ء میں اخبار ریویو رپورٹس لندن میں اس وقت شائع ہوا جب اقبال تیسری گول میز کانفرنس میں شرکت کے لیے انگلستان گئے، میں پردے اور برقعے کے حوالے سے لکھا:</p>
			<blockquote>
				<p>ہندوستان اور بعض اسلامی ممالک کی بے شمار عورتیں برقع استعمال نہیں کرتیں۔ دراصل برقع (پردہ) دل کی ایک خاص کیفیت کا نام ہے اور کیفیتِ قلب کو تقویت کے لیے بعض عملی مثالوں کی ضرورت ہے جو ہر ملک اور قوم کے انفرادی حالات پر موقوف ہے۔</p>
			</blockquote>
			<p>اگر اس جملے کی اندرونی روح کو دیکھا جائے تو کیا یہ ”قومی زندگی“ اور ”ملتِ بیضا پر ایک عمرانی نظر“ کے ان بیانات کی ارتقا یافتہ شکل محسوس نہیں ہوتا جو ہم مندرجہ بالا سطور میں عزیز احمد کے جواب میں درج کرچکے ہیں۔ حقیقت یہ ہے کہ مسلسل غور و فکر کے نتیجے میں مسئلۂ نسواں کے بارے میں ان کی رائے کی قدامت بڑھتی نہیں گئی بلکہ ختم ہوتی گئی۔ ان کی فکر کا رُخ جدید تصورات کی طرف رہا، اور بالآخر وہ اس حتمی نتیجے تک پہنچے کہ ”اسلام میں مرد و زن میں قطعی مساوات ہے“ ۔ اگر اقبال کی زندگی کے حالات و واقعات پر بھی نظر ڈالی جائے تویہ ایسے ہیں کہ ان کی بدولت کوئی بھی جدید پڑھا لکھا صاحبِ بصیرت اور باشعور شخص ماضی پرستی یا قدامت پرستی پر قائم رہ ہی نہیں سکتا۔ مثلاً یورپ میں رہ کر پی ایچ ڈی اور بارایٹ لا کی ڈگریوں کا حصول، مغربی تہذیب و تمدن کا مشاہدہ اور یورپی تہذیب کے اثرات، مغربی اساتذہ اور خواتین سے حصولِ تعلیم، ملاقاتیں اور دوستیاں، عطیہ فیضی اور ایما ویگے ناست <annotation lang="en">(Emma Wegenast)</annotation> سے روابط اور ان سے خط و کتابت، پھر آگے چل کر عملی سیاست میں حصہ، تحریک آزادی میں مسلم خواتین کی شرکت اور اقبال کی ان سب سے ملاقاتیں، خواتین کی انجمنوں سے خطاب وغیرہ ایسے واقعات ہیں جو اس امر پر دال ہیں کہ اقبال ایسا جدید تعلیم یافتہ شخص جو زندگی کی جدیدیت، ارتقائیت اور حرکیت پر یقین رکھتا ہے، جو ملائیت، خانقاہیت اور ملوکیت کا سخت ترین دشمن ہے وہ مسئلۂ نسواں میں ماضی پرست، شدت پسند اور قدامت پرست کیسے ہوسکتا ہے؟ اس کے برعکس انھوں نے مسئلۂ نسواں کے حوالے سے بے حد متوازن، سائنٹفک، معروضی اور صحیح معنوں میں جمہوری اور جدید ترین رائے اختیار کی ہے۔ ”شریعتِ اسلام میں مرد اور عورت کا رتبہ“ کی درج ذیل سطور اگرچہ طویل ہیں لیکن اس حوالے سے بے حد اہم ہیں۔ اس لیے یہاں درج کی جاتی ہیں:</p>
			<blockquote>
				<p>مجھے یہ بتانے کی ضرورت نہیں ہے کہ اسلام میں مرد و زن میں قطعی مساوات ہے۔ میں نے قرآن کریم کی آیت سے یہی سمجھا ہے بعض علما مرد کی فوقیت کے قائل ہیں جس آیت سے شک کیا جاتا ہے وہ مشہور آیت یہ ہے ”الرجال قوامون علی النساء …“ عربی محاورے کی رُو سے اس کی یہ تفسیر صحیح معلوم نہیں ہوتی کہ مرد کو عورت پر فوقیت حاصل ہے۔ عربی گرائمر کی رو سے قائم کا صلہ جب علیٰ پر آئے تو معانی محافظت کے ہوجاتے ہیں ایک دوسری جگہ قرآن کریم نے فرمایا <annotation lang="ar">”ھن لباس لکم وانتم لباس لھن“</annotation> لباس بھی محافظت کے لیے ہوتا ہے مرد عورت کا محافظ ہے دیگر کئی لحاظ سے بھی مرد اور عورت میں کسی قسم کا کوئی فرق نہیں۔</p>
				<p>انسانوں کی زندگی مدنی ہے یعنی انسان مل جل کر زندگی بسر کرتے ہیں اس لیے انسانوں کی جماعتوں سے مختلف فرائض متعلق ہیں۔ ایک سلسلۂ فرائض انسانی زندگی میں مردوں کا ہے اور ایک عورتوں کا۔ یہ فرائض بعض تو خدا کے احکام کی رو سے ہیں اور بعض خود وضع کردہ ہیں، بعض فطری طور پر ہیں عورت کے بحیثیت عورت اور مرد کے بحیثیت مرد، بعض خاص خاص علاحدہ فرائض ہیں ان فرائض میں اختلاف ہے مگر اس سے یہ نتیجہ نہیں نکلتا کہ عورت ادنیٰ ہے اور مرد اعلیٰ۔ فرائض کا اختلاف اور وجوہ پر مبنی ہے۔ مطلب یہ ہے جہاں تک مساوات کا تعلق ہے اسلام کے اندر مرد و زن میں کوئی تعلق نہیں۔ تمدنی ضروریات کی وجہ فرائض میں اختلاف ہے مدنی زندگی کے لیے جو احکام ہوں گے وہ فرائض کو مدنظر رکھ کر ہوں گے۔</p>
			</blockquote>
			<p>اقبال کے نزدیک اسلام عورت کی آزادی، مساوات اور عظمت و انفرادیت کا قائل ہے اسلام نے عورت اور مرد میں قطعی طور پر مساوات پیدا کی ہے، وہ ایک دوسرے کے شانہ بشانہ کام کرسکتے ہیں۔ اقبال کے نزدیک اسلام عورتوں اور مردوں کے میل جول اور تبادلۂ خیالات پر پابندی نہیں لگاتا بلکہ اس آزادی پر شرم و حیا اور عزت و احترام کی حد عائد کرتا ہے۔ اقبال کے نزدیک آزادنہ میل جول اس وقت ہو سکتا ہے جب افرادِ اقوام ذہنی طور پر اتنے صحت مند ہوں کہ جنسی ہیجان یا اخلاقی بے راہ روی کا شکار نہ ہوں (جیسا کہ انھوں نے ”قومی زندگی“ میں لکھا تھا) ۔ اسلام میں صرف جسمانی، نفسیاتی، جذباتی اور فطری صلاحیتوں کو مدنظر رکھ کر حقوق و فرائض کے ضمن میں اختلاف کیا گیا ہے، جو تمدنی ارتقا اور سلامتی کے لیے ضروری ہے کیونکہ اگر ان تقاضوں کو نظر انداز کر دیا جائے تو نہ صرف خاندانی نظام منتشر ہوجائے گا بلکہ تہذیب و تمدن کی شکل و صورت مسخ ہو جائے گی جس کا مظاہرہ مغربی تہذیب اپنی عائلی زندگی کے حوالے سے کررہی ہے (”ملتِ بیضا پر ایک عمرانی نظر“ میں اقبال کا اعتراض دراصل یہی تھا) ۔ اسلام میں مساوات اور آزادی کا یہی تصور ہے کہ معاشرتی، سیاسی اور تہذیبی زندگی میں مردوں کے شانہ بشانہ کام کرنے اور حصہ لینے کے معاملے میں عورتوں پر کوئی پابندی نہیں، صرف حداعتدال اور نفسیاتی و فطری تقاضوں کو ملحوظ خاطر رکھا گیا ہے۔ بالفاظِ دیگر اسلام میں عورتیں اپنے بعض بنیادی فرائض اور حدود کا خیال رکھتے ہوئے زندگی کے مختلف شعبوں میں حصہ لے کر تہذیبی ارتقا میں مددگار ثابت ہوسکتی ہیں اور جہاں تک بنیادی ذمہ داریوں سے عہدہ برآ ہونے کا تعلق ہے تو یہ تقاضا تو مردوں سے بھی ہے (اقبال کے نزدیک <annotation lang="ar">ھن لباس لکم وانتم لباس لھن</annotation> کا ایک مطلب یہ بھی ہے جیسا کہ ان کے مندرجہ بالا اقتباس سے ظاہر ہے) ۔ اقبال کے ان بیانات سے یہ نتیجہ بھی نکلتا ہے کہ ان کے نزدیک مرد اور عورت دونوں اپنے باہمی تعلقات میں ایک دوسرے کے لیے لازم و ملزوم ہیں۔ دونوں ایک دوسرے کا لباس ہیں اور دونوں ایک دوسرے کے لیے محافظت کا فریضہ سرانجام دیتے ہیں۔ چنانچہ عزیز احمد کا یہ اعتراض بھی محلِ نظر ٹھہرتا ہے کہ ”مرد اور عورت کے باہمی تعلق میں اقبال نے عورت کو بالکل مرد کے رحم و کرم پر چھوڑ دیا ہے۔“ یقینا انھوں نے ”نسوانیتِ زن“ کا ”نگہبان“ مرد کو قرار دیا ہے۔</p>
			<blockquote>
				<verse>
					نسوانیتِ زن کا نگہباں ہے فقط مرد
				</verse>
			</blockquote>
			<p>مگر جیسا کہ مندرجہ بالا بیانات میں ان کا بیان ہے اس سے یہ نتیجہ نہیں نکلتا کہ مرد اعلیٰ ہے اور عورت ادنیٰ یا عورت، مرد کے رحم و کرم پر ہے۔ اس کا تعلق دراصل حرمت اور عزت و تکریم کی حفاظت سے ہے۔ یقینا عورت جسمانی طور پر مرد کی نسبت کمزور ہے اور اسی لیے زندگی کے بعض معاملات میں اس کی فعالیت مرد کی نسبت کم تر ہو جاتی ہے۔ ایسے میں ضروری تھا کہ طاقتور فریق کی حیوانی خواہشات کو قابو میں رکھا جائے تاکہ وہ اپنے کمزور فریق کا استحصال نہ کرسکے۔ اسلام نے اس کا جو طریقہ اختیار کیا وہ یہ نہیں ہے کہ عورت کو مجبور یا کمزور قرار دے کر مرد کی غلامی یا جھولی میں ڈال دے کیونکہ یہ بھی استحصال کی ایک شکل ہوتی۔ اس کے بجائے اسلام نے مرد کو عورت کا احترام کرنے اور اس کے ساتھ خوش اسلوبی سے پیش آنے کا حکم دیا پھر اسے یہ بھی احساس دلایا کہ عورت کی طرح مرد بھی بعض معاملات کسی صورت سرانجام نہیں دے سکتا۔ اس طرح نہ صرف دونوں کے حقوق و فرائض کو مساوی کر دیا بلکہ احترام حرمت کے ذریعے عورت کی حفاظت کا بندوبست کردیا۔ اگر یہ احترامِ حرمت کاجذبہ مرد کے دل میں پیدا ہوجائے تو عورت بخیروعافیت زندگی کے ہر شعبے میں مرد کے ساتھ کام کرسکتی ہے۔ اسی لیے اقبال کے نزدیک ”آئین پیغمبر“ جہاں ”حافظِ ناموسِ زن“ ہے وہاں ”مرد آزما مرد آفریں“ بھی ہے اور ”ہر نوع کی غلامی کے لیے موت کا پیغام ہے۔“ اس لیے یہ شعر:</p>
			<blockquote>	
				<verse>
					راز ہے اس کے تپِ غم کا یہی نکتۂ شوق
					آتشیں، لذتِ تخلیق سے ہے اس کا وجود
				</verse>
			</blockquote>
			<p>جو عزیز احمد نے اس سلسلے میں مثال کے طور پر درج کیا ہے اور اس سے یہ نتیجہ اخذ کیا ہے کہ ”اقبال نے عورت کو بالکل مرد کے رحم و کرم پر چھوڑ دیا ہے“ تو ان کا یہ موقف درست نہیں ہے بلکہ اس کا تو صاف مطلب یہ ہے کہ عورت کا حسن و جمال اور عظمت و اہمیت لذتِ تخلیق سے ہے گویا یہاں امومت کے مسئلے کی طرف اشارہ ہے جس کے بارے میں عزیز احمد نے یہ لکھا کہ:</p>
			<blockquote>
				<p>عورت کی جو کچھ عظمت اقبال کے کلام میں ہے وہ امومت سے وابستہ ہے۔ رموزِ بے خودی میں قوم کی اجتماعی خودی کی بقا اور تحفظ کے لیے وہ سادہ اور تکلیف اٹھانے والی ماں کو مغربی اثر کی تعلیم پائی ہوئی اس لڑکی پر بڑی ترجیح دیتے ہیں جسے ماں بننے سے انکار ہے۔ مائیں قوموں کو بناتی ہیں اور بگاڑتی ہیں۔ اسلامی تاریخ سے انھوں نے بار بار حضرت فاطمہ زہراؓ کی مثال دی ہے جنھوں نے حضرت امام حسین کی پرورش کی۔ انھوں نے تاریخِ اسلام کی سب سے پہلی انقلابی قربانی کا سبق دیا۔</p>
			</blockquote>
			<p>عزیز احمد کے اس اقتباس سے تو یہ ظاہر ہوتا ہے کہ اقبال ’امومت‘ پر اس لیے زور دیتے ہیں کہ وہ قدامت پرست ہیں۔ گویا قدامت اور امومت دو مترادف چیزیں ہیں۔ گویا وہ ایک دیہاتی لڑکی کو مغربی اثر کی تعلیم پائی ہوئی لڑکی پر اس لیے ترجیح دیتے ہیں کہ وہ عورت کے لیے انگریزی یا مغربی تعلیم کے خلاف ہیں اور حضرت فاطمہ زہراؓ کی مثال اقبال اسی تناظر میں دیتے ہیں۔ اگر اقبال کی تمام تحریروں (شعری و نثری) کو ملحوظِ خاطر رکھا جائے تو صاف محسوس ہوتا ہے کہ ایسا ہرگز نہیں ہے۔</p>
			<p>یہ تو درست ہے کہ اقبال نے امومت کی اہمیت کو نسبتاً زیادہ اجاگر کیا ہے۔ مثلاً رموزِ بے خودی کے تیئیسویں باب کا عنوان ہے ”در معنی ایں کہ بقاے نوع از امومت است و حفظ و احترامِ امومت اسلام است“ لیکن اس سے یہ کہاں لازم آتا ہے کہ انھوں نے عورت کو بس اسی دائرے میں محصور کردیا ہے۔ حقیقت یہ ہے کہ اقبال نے عورت کی سماجی، معاشی اور انفرادی حیثیت و فعالیت اور اثباتِ ذات سے کہیں بھی انکار نہیں کیا لیکن چونکہ مغرب کی تحریکِ آزادیِ نسواں میں اخلاقی انحطاط کی بدولت پاکیزہ امومت سے انکار کا تصور موجود ہے اس لیے اقبال نے امومت کی اہمیت کے مسئلے کو زیادہ اجاگر کرنے کی کوشش کی ہے جس کو تمدنی اور معاشرتی زندگی میں کلید کی حیثیت حاصل ہے اور جو اسلام میں عین دین و ایمان ہے کہ جنت ماں کے قدموں کے نیچے ہے۔ ان کے نزدیک ”امومت“ اتنی بڑی ذمہ داری ہے اور اتنی بڑی عظمت ہے کہ اگر عورت محض اپنی مامتا یا امومت ہی کو احسن طریقے سے پورا کرلے اور اس کے علاوہ زندگی کے دوسرے شعبوں میں حصہ نہ لے تو بھی اس کی عظمت میںکوئی فرق نہیں پڑتا۔ جب اقبال مغربی عورت یا تحریک آزادیِ نسواں کو تصورِ امومت سے ٹکراتے ہوئے محسوس کرتے ہیں تو اور بھی شدت کے ساتھ امومت کی عظمت و اہمیت کو اجاگر کرتے ہیں اور ان کا رُخ بھی تحریک آزادیِ نسواںکے منفی پہلوئوں کی طرف زیادہ ہو جاتا ہے۔ ان کے نزدیک اگر عورت کے بطن سے ’حسینؑ‘ جیسا محض ایک سچا اور انقلابی شخص ہی پیدا ہو جائے تو گویا عورت نے اپنے منشاے وجود کو پورا کر دیا محض یہی اس کی عظمت کے لیے کافی ہے۔ اسی لیے اقبال کہتے ہیں کہ حضرت زہراؓ کی عظمت بیان کرنے کے لیے اتنا کہہ دینا کافی ہے کہ وہ حسینؑ کی ماں تھیں۔ اسی لیے اقبال چاہتے ہیں کہ عورتیں زندگی کے دوسرے شعبوںمیں کام ضرور کریں لیکن اپنے فرائضِ امومت سے غفلت نہ برتیں۔ یہ تصور ”دوشیزئہ مریخ“ کے بالکل برعکس ہے یعنی مغرب کی تحریکِ آزادیِ نسواں کے انتہا پسندانہ پہلوئوں سے متصادم ہے (تفصیل آگے آتی ہے) ۔ یہی وجہ ہے کہ وہ رموزِ بے خودی میں سادہ تکلیف اٹھانے والی جاہل، پست قامت، بدصورت، کم زبان، دہقان زادی کو مغربی اثر کی تعلیم پائی ہوئی اس لڑکی پر ترجیح دیتے ہیں جس کے علم نے مامتا کا بوجھ اٹھانے سے انکار کردیا ہے۔ اور یہی وجہ ہے کہ اقبال نے اپنے خطاب ”شریعت اسلام میں مرد اور عورت کا رتبہ“ میں مسلمان خواتین کو مغربی تہذیب اور تحریکِ نسواں کے صحت مند پہلوئوں سے استفادہ کرنے کے ساتھ ساتھ اس کے زہریلے اثرات سے بچنے اور اندھی تقلید سے گریز کرنے کی تلقین کی ہے۔ اور ”خطاب بہ مخدرات اسلام“ (رموزِ بے خودی) میں بھی براہِ راست مسلمان خواتین کو مخاطب کرکے انھیں ان خطرات سے خبردار کیا ہے۔</p>
			<p>ایمنسی پیشن <annotation lang="en">(emancipation)</annotation> (تحریکِ آزادیِ نسواں) جس کا ذکر اقبال نے ”شریعتِ اسلام میں مرد اور عورت کا رتبہ“ میں کیا ہے، یہ اقبال کے زمانے ہی میں فعال ہو چکی تھی اور اقبال یورپ کے قیام کے دوران اور یورپ سے دور رہ کر اس کے اثرات و نتائج، نوعیت و ماہیت کا تجزیہ و مشاہدہ کرنے میں مصروف تھے۔ مغرب میں موجودہ تحریکِ آزادیِ نسواں اور عورت کی موجودہ فعال معاشی و سماجی حیثیت نے نشاۃ الثانیہ، صنعتی انقلاب اور اس کے نتیجے میں پیدا ہونے والے سرمایہ دارانہ نظام، انقلاب فرانس، امریکہ کے مجسمۂ آزادی اور جدید لبرل جمہوریت کے بطن سے جنم لیا ہے۔ اقبال نے جاوید نامہ میں ”دوشیزئہ مریخ“ کا خاکہ اور احوال بیان کیا ہے۔ یہ دوشیزہ ”فرنگستان“ کی رہنے والی ہے اور وہاں کی نسوانی <annotation lang="en">(feminist)</annotation> تحریک کی داعی ہے۔ اقبال نے اس کے پیغام کو ”تذکیر نبیۂ مریخ“ (مریخ کی نبیہ کا وعظ) کے تحت اشعار میں بیان کیا ہے۔ اس کا بنیادی پیغام صنفِ نازک کو مرد کی غلامی سے آزاد کرانا اور مساوات مطلق ہے۔ اس کے نزدیک آزادی وہی اچھی ہے جس میں شوہروں کا عمل دخل نہ ہو۔ اس کا پیغام یہ ہے کہ ”اے عورت اٹھ مرد سے آزاد ہوجا، مرد کی طرح آزاد ہو جا دو جسموں کے ربط سے آزاد ہونے ہی میں عورت کی بقا ہے۔ اپنی محافظ خود بن مردوں پر ناز مت کر۔ “</p>
			<annotation lang="fa">
				<blockquote>
					<verse>
						اے زنان! اے مادراں! اے خواہراں!
						زیستن تاکے مثالِ دلبراں؟
						دلبری اندر جہاں مظلومی است
						دلبری محکومی و محرومی است
						در دو گیسو شانہ گردانیم ما
						مرد را نخچیرِ خود دانیم ما
						مرد صیادی بہ نخچیری کند
						گرد تو گردد کہ زنجیری کند!
						خود گدازی ہائے او مکر و فریب
						درد و داغ و آرزو مکر و فریب!
						گرچہ آں کافر حرم سازد ترا
						مبتلائے درد و غم سازد ترا
						ہمبرِ او بودن آزارِ حیات
						وصلِ او زہر و فراقِ او نبات
						مارِ پیچاں! از خم و پیچش گریز
						زہر ہایش را بخونِ خود مریز!
						از امومت زرد روئے مادراں!
						اے خنک آزادیِ بے شوہراں!
						خیز و با فطرت بیا اندر ستیز
						تا زپیکارِ تو حُر گردد کنیز!
						رستن از ربطِ دوتن توحیدِ زن
						حافظِ خود باش و بر مرداں متن!
					</verse>
				</blockquote>
			</annotation>
			<blockquote>
				<p>(کلیاتِ اقبال فارسی، ص۶۹۹–۷۰۰)</p>
			</blockquote>
			<p>ان اشعار کے حوالے سے عزیز احمد نے جو تجزیہ کیا ہے وہ اس تجزیے سے بالکل مختلف ہے جو وہ اب تک عورت کے حوالے سے فکرِ اقبال کا کرتے رہے تھے اور اس کا تذکرہ کرنا اس لیے ضروری ہے کہ عزیز احمد نے اقبال کو عورت کے حوالے سے شدت پسند اور قدامت پرست قرار دیا ہے لیکن یہاں کیا کہتے ہیں ذرا دیکھیے:</p>
			<blockquote>
				<p>سچ پوچھیے تو دوشیزئہ مریخ کی بغاوت کا اعلان بہت صحت مند ہے اور اسے ہر آزاد خیال اور انسان دوست تحریک جائز سمجھے گی۔ بے شک اس بغاوت میں ذرا شدت ہے اور امومت سے انکار بھی شامل ہے۔ یہ بغاوت کا منفی پہلو ہے مگر اس تقریر کو اقبال نے اس طرح دہرایا ہے کہ معلوم ہوتا ہے کہ اقبال کو اس کے لفظ لفظ سے اختلاف ہے لیکن دراصل جب دوشیزئہ مریخ یہ کہتی ہے کہ ہم دلبری کب تک کرتے رہیں گے تو وہ یہی کہہ رہی ہے کہ ہم کب تک مردوں کے لیے محض کھلونا یا گھر کے دوسرے سامان کی طرح آرائش کی ایک چیز بنے رہیں گے، کب تک ہمارا جسم مرد کی ملکیت رہے گا۔ یہ الفاظ تو ”دوشیزئہ مریخ“ کے ہیں مگر مخالفانہ طنز اقبال کا ہے۔</p>
			</blockquote>
			<p>عزیز احمد کے اس اقتباس کا مطلب یہ ہے کہ اقبال تحریکِ آزادی نسواں کے مثبت اور منفی دونوں پہلوئوں کو مدنظر رکھتے ہیں۔ وہ اس کے نہ مکمل مخالف ہیں اور نہ مکمل حامی۔ گویا اقبال کے نزدیک اس تحریک کے بعض پہلو صحت مند ہیں جنھیں اقبال کی تائید حاصل ہے اور بعض پہلو منفی ہیں جن کی اقبال تردید کرتے ہیں۔ دوسرے لفظوں میں تحریک آزادی نسواں کو اقبال ایک صحت مند آزاد خیال اور انسان دوست تحریک سمجھتے ہیں لیکن اس تحریک میں جو ”امومت سے انکار“ (یا اور دیگر منفی عناصر) کا پہلو ہے وہ ان کے نزدیک اس تحریکِ بغاوت کا شدت پسندانہ اور انتہا پسندانہ پہلو ہے، اس لیے اس کی مخالفت کرتے ہیں۔ چنانچہ اقبال کے ہاں جہاں بھی تحریکِ نسواں پر تنقید کی گئی ہے وہ درحقیقت انھی منفی پہلوئوں پر کی گئی ہے، مثلاً ازدواجی زندگی کا بحران، امومت سے گریز، نسوانی و فطری تقاضوں کو نظر انداز کرکے مطلق صنفی مساوات۔ مغرب کی انتہا پسند آزادہ روی کا یہ وہ پہلو ہے کہ خود مغربی مفکرین کے لیے باعثِ تشویش ہے۔ چنانچہ ہنٹنگٹن <annotation lang="en">(Huntington)</annotation> نے بھی اپنی کتاب <annotation lang="en">The Clash of Civilizations</annotation> میں مغرب کے اخلاقی انحطاط، عائلی زندگی کے بحران، خاندان کی ٹوٹ پھوٹ، ناجائز بچوں کی پیدائش میںمسلسل اضافے پر تشویش کا اظہار کیا ہے۔ اور یہ وہی صورتحال ہے جس کی طرف اقبال بھی اپنے دور میں اشارے کر رہے تھے۔ چنانچہ عزیز احمد، اقبال کی تائید کرتے ہوئے پھر لکھتے ہیں:</p>
			<blockquote>
				<p>عورتوں کی امومت سے بیزاری اور مرد کی بیکاری دونوں یورپ کے زوال پذیر تمدن کے آثار ہیں۔</p>
			</blockquote>
			<p>”دوشیزئہ مریخ“ کی منظوم تقریر سے اخذشدہ عزیز احمد کا یہ نکتہ یا بیان تحریکِ نسواں کے مثبت اور منفی پہلوئوں کو ابھارتا ہے۔ اس سے ظاہر ہوتا ہے کہ اس تحریک کے کون سے پہلوئوں کو اقبال کی تائید حاصل ہے اور کون سے پہلوئوں کو مخالفت۔ عزیزاحمد کا یہ تجزیہ خود اپنے اس تجزیے کے خلاف ہے جو انھی صفحات میں موجود ہے اور جس میں انھوں نے اقبال کو عورتوں کے معاملے میں قدامت پرست قرار دیا ہے۔ اسی تجزیے کو آگے بڑھاتے ہوئے عزیز احمد مزید لکھتے ہیں:</p>
			<blockquote>
				<p>نسوانی آزادی کی تحریکیں دو طرح کی ہیں۔ ایک نسوانی آزادی خود ارادیت اور زندگی میں مرد کے دوش بدوش چلنے اور اس کا ہاتھ بٹانے کی تحریک۔ دوسری نسوانی آزادی کی وہ تحریک جو سرماے کا کھلونا ہے اور سرخی کی مدد سے لڑکی مرد کو اپنے حسن کا اسیر بنانا چاہتی ہے لیکن وہ خود سرمایہ دار کے سرماے کی کنیز اور اسیر ہوکر رہ جاتی ہے۔ یہ لڑکیاں سامراجی یا فرعونی حکمت کی پیداوار ہیں۔</p>
			</blockquote>
			<p>اس طرح کے اشارے ”دوشیزئہ مریخ“ کے ابتدائی اشعار میں بھی موجود ہیں لیکن یہاں عزیز احمد نے اقبال کے یہ اشعار درج کیے ہیں:</p>
			<annotation lang="fa">
				<blockquote>	
					<verse>
						دخترانِ او بزلفِ خود اسیر
						شوخ چشم و خود نما و خردہ گیر
						ساختہ پرداختہ دل باختہ
						ابر و لب مثلِ دو تیغِ آختہ
						ساعدِ سیمینِ شاں عیش نظر
						سینۂ ماہی بموج اندر نگر				
					</verse>
				</blockquote>
			</annotation>
			<blockquote>
				<p>(کلیاتِ اقبال فارسی، ص۸۱۲)</p>
			</blockquote>
			<p>تحریکِ نسواں کے حوالے سے اقبال کے ان خیالات کو سراہتے ہوئے، ان کا تجزیہ کرتے ہوئے اور اقبال کا ساتھ دیتے ہوئے عزیز احمد مزید لکھتے ہیں:</p>
			<blockquote>
				<p>”آزادیِ نسواں“ کے آخری شعر میں اقبال نے سرمایہ دار سماج میں عورت کی تحریکِ آزادی کی ایک بڑی دُکھتی رَگ کو چھیڑنے کی کوشش کی ہے۔ نفسیات بھی بڑی حد تک معاشی حالات کی پابند ہوتی ہے اور موجودہ مہاجنی نظام میں عورت اپنے آپ کو تو کیا آزادیِ نسواں تک کو زمرد کے گلوبند کے معاوضے میں بیچ دیتی ہے، اس جھوٹی چمک دمک سے نسوانیت کی آنکھیں خیرہ ہوجاتی ہیں اور جواہرات عزت نفس اور آزادی سے زیادہ اچھے معلوم ہوتے ہیں۔</p>
			</blockquote>
			<p>گویا عزیز احمد کا موقف اپنے ان بیانات میں یہ ہے کہ آزادیِ نسواں کا وہ پہلو جو خود ارادیت، زندگی میںمرد کے دوش بدوش چلنے، اس کا ہاتھ بٹانے، فعال سماجی و معاشی و سیاسی کردار ادا کرنے کے ساتھ منسلک ہے، اقبال اس کی تائید کرتے ہیں لیکن نسوانی آزادی کا وہ پہلو سامراجی یا فرعونی حکمت کی پیداوار ہے جو مغربی استعمار کا شاخسانہ ہے، جس میں آزادیِ نسواں اپنی عزت نفس کو گروی رکھ دیتی ہے، جو خاندانی وحدت کو پارہ پارہ کرتا ہے، جوآزادی کے نام پر بے راہ روی کو فروغ دیتا ہے، جو آزادی کے پردے میں عورت کے جسمانی و جنسی استحصال پر منتج ہوتا ہے، اقبال نے اس سے بیزاری کا اظہار کیا ہے اور اس پر تنقید کی ہے۔ اس کا مطلب یہ ہے کہ عزیز احمد عورت کے حوالے سے اقبال کے خیالات کا تجزیہ کرتے ہوئے متضاد رویے کا شکار ہوگئے (وجوہات جو بھی ہوں) ۔ ایک جگہ وہ کہتے ہیں کہ ”اقبال آزادیِ نسواں کے مسئلے میں بڑی شدت سے قدامت پرستی اور روایت پرستی کے قائل ہیں“ اور (اسی حصے میں) دوسری جگہ وہ اقبال کے اشعار کا تجزیہ کرتے ہوئے یہ نتائج اخذ کرتے ہیں کہ اقبال تحریک آزادی کے انسان دوست پہلوئوں کے قائل ہیں اور سامراج دوست پہلوئوں کے مخالف۔ ایک ایسا فلسفی شاعر جو اس قدر متوازن سوچ کا حامل ہو وہ قدامت پرست کیسے ہوسکتاہے۔ اس کا مطلب ہے کہ یہ تضاد عزیز احمد کے تجزیے کا ہے اقبال کی فکر کا نہیں۔</p>
			<p>پھر یہ امر بھی بڑا معنی خیز ہے کہ عزیز احمد کے بقول اقبال نے جن لڑکیوں پر تنقید کی ہے وہ ”سامراجی یا فرعونی حکمت کی پیداوار ہیں“ اور ”اقبال نے سرمایہ دار سماج میں عورت کی تحریک آزادی کی ایک بڑی دُکھتی رگ کو چھیڑنے کی کوشش کی ہے“ ۔ گویا عزیز احمد کا موقف یہ ہے کہ اقبال نے تحریکِ نسواں کا مطالعہ جدید سرمایہ دارانہ سامراجی نوآبادیاتی نظام کے تناظر میں کیا ہے۔ یوں اقبال دورِ جدید کے پہلے مفکر ہیں جنھوں نے تحریکِ آزادیِ نسواںکا مطالعہ اس تناظر میں کرتے ہوئے اس تحریک میں پیدا ہونے والے رذائل کا سبب اولیٰ سرمایہ دارانہ نظام اور ”سامراجی یا فرعونی حکمت کو قرار دیا ہے۔“</p>
			<p>عزیز احمد کا یہ تجزیہ بے حد اہمیت اور گہری معنویت کا حامل ہے اس لیے کہ ایک طرف تو یہ عورت کے حوالے سے عزیز احمد کے تجزیے کے تضاد کو ابھار کر سامنے لاتا ہے اور خود عزیز احمد کے ان نظریات کی تنسیخ کرتا ہے جن میں انھوں نے اقبال کو قدامت پسند قرار دیا ہے دوسری طرف یہ اقبال کا وہ حقیقی لچکدار، روشن خیال اور معتدل رویہ سامنے لے کر آتا ہے جس کے ذریعے وہ مغربی یا اسلامی تہذیب کا تجزیہ کرتے ہوئے اس کے صحت مند اور غیر صحت مند پہلوئوں کی نشاندہی کرتے ہیں۔ پھر عزیز احمد کا یہ فکری تضاد خود عزیز احمد کی عظمت اور باریک بینی کو بھی سامنے لاتا ہے کہ انھوں نے اقبال کے ہاں وہ فکری عناصر عورت کے حوالے سے تلاش کیے جن تک شاذ ہی ناقدین اقبال کی نظریں پہنچتی ہیں لیکن افسوس عزیز احمد اپنے تجزیے میں وحدت اور قطعیت پیدا نہ کرسکے اور اس پہلو کو سمجھ لینے کے باوجود مجموعی طور پر یہی نتیجہ اخذ کیا کہ اقبال عورت کے معاملے میںقدامت پرست ہیں۔ حیرت ہوتی ہے کہ عزیز احمد یہ تک لکھ گئے کہ:</p>
			<blockquote>
				<p>اقبال کے کلام میں عورت سے عشق بہت کم ہے … اقبال کی زندگی کے جو حالات ابھی تک شائع ہوئے ہیں ان میں سے کسی عورت سے ان کے والہانہ عشق کی داستان نہیں ملتی اور یہ کہنا بہت مشکل ہے کہ یہ جذبہ ان کی زندگی میں کبھی آیا بھی تھا یا نہیں۔ عورت کو انھوں نے انفرادی نقطۂ نظر سے بہت کم دیکھا ہے۔</p>
			</blockquote>
			<p>اول تو عظمتِ کلام اور عظمتِ فکر کا یہ پیمانہ ہے ہی نہیں کہ کسی شاعر کے کلام میں عورت سے عشق کس قدر ہے۔ عظمت کا پیمانہ تو یہ ہے کہ اس کے ہاں رفعتِ فکر اور فنی کمال کس حد تک ہے موضوع چاہے جو بھی ہو۔ پھر جہاں تک ان کے حالاتِ زندگی میں داستانِ عشق کا تعلق ہے تو اول تو ایسا ہونا بھی ضروری نہیں ہے کہ شاعر کی زندگی میں ہر حالت میں جنسی عشق کا کوئی جذبہ اور داستان موجود ہو، دوسرے عزیز احمد نے خود اعتراف کیا ہے کہ اقبال کی زندگی کے جو حالات ابھی تک شائع ہوئے ہیں ان میں سے کسی عورت سے ان کے والہانہ عشق کی داستان نہیں ملتی۔ ورنہ آج ہم سب جانتے ہیں کہ عزیزاحمد کے دور سے لے کر اب تک ایسی بہت سی کتب شائع ہوچکی ہیں جن میں اقبال کی جذباتی زندگی اور ان کے شعر و فکر پر اس کے اثرات کو موضوع بنایا گیا ہے اور اقبال کی شاعری اور فکر کے نفسیاتی تجزیے کیے گئے ہیں اور آج بھی محققین اور ناقدین اس پر قلم اٹھا رہے ہیں۔ چنانچہ عطیہ فیضی اور ایما ویگے ناست سے اقبال کو جو تعلق خاطر رہا ہے اس کو کون نہیں جانتا۔ اقبال کا یہ جذبات پرور اور ہیجان انگیز دور اور ان کے شعر و فکر پر اس کے اثرات سب پر واضح ہیں۔ اگر یہ تحقیقات عزیزاحمد کے دور میں سامنے آجاتیں تو یقینا اس حوالے سے بھی عزیز احمد کے نتائج مختلف ہوتے۔</p>
			<p>عزیز احمد نے یہ بھی لکھا ہے کہ جہاں اقبال نے مسئلۂ نسواں پر بحث کی ہے وہاں اپنی شکست یا اپنی ضد کا اعتراف بھی کرلیا ہے:</p>
			<blockquote>
				<verse>
					میں بھی مظلومیِ نسواں سے ہوں غمناک بہت
					نہیں ممکن مگر اس عقدئہ مشکل کی کشود
				</verse>
			</blockquote>
			<p>اگر اس شعر کو اقبال کے دیگر شعری اور نثری سرماے سے الگ کرکے دیکھا جائے تو پھر تو اس کا یہی مطلب ہے جو عزیز احمد نے اخذ کیا ہے لیکن ظاہر ہے اخذِ نتائج اور تحقیق و تنقید کا یہ طریقۂ کار درست نہیں۔ چنانچہ اقبال کی تمام شعری و نثری تحریروں کے ساتھ اس شعر کو پڑھا جائے تو پھر صاف محسوس ہوتا ہے کہ یہاں شکست کا اعتراف نہیں کیا جا رہا بلکہ دراصل اس حقیقت کا اعتراف کیا جارہا ہے کہ ”مظلومیِ نسواں“ عصرِ حاضر کا پیچیدہ مسئلہ ہے۔ اس کے اسباب و علل کی داستان ہزار ہا سال پرانی ہے اور پھر سامراجی نوآبادیاتی نظام جس نے مشرق و مغرب میں عورت کو اپنے شکنجے میں جکڑ لیا ہے وہ اتنا پیچیدہ ہے کہ اس عالم میں مظلومیِ نسواں کی نوعیت کو سمجھنا اور اس کے شکنجے سے عورت کو آزاد کرانا ناممکن ہی نظر آتا ہے۔ اور ظاہر ہے یہاں ”نہیں ممکن“ کا مطلب بھی ”نہیں ممکن“ نہیں ہے بلکہ مسئلے کی شدت، پیچیدگی اور اس میں موجود مشکلات کو اچھے طریقے سے ظاہر کرنے کے لیے یہ اسلوب اختیار کیا گیا ہے۔</p>
			<p>حقیقت یہ ہے کہ اقبال اپنے نظریات میں بالکل واضح تھے۔ عورت اور تحریکِ آزادیِ نسواں کے حوالے سے اس کے وسیع ترین تاریخی ثقافتی سیاسی معاشی پس منظر پر بھی نگاہ رکھتے تھے اور اس کے ایک متوازن حل پر بھی ان کی نظر تھی۔ اقبال کے نزدیک مشرق اور مغرب دونوں طرف یہی ہوا کہ عورت کی ”حرمت“ کو نہیں پہچانا گیا۔ مرد اور عورت دونوں ہی پردے میں رہے، دونوں میں سے کسی کی خودی آشکار نہیں ہوسکی۔ مغرب میں عورت کو حرمت عطا کرنے کے عوض اس کو شرم و حیا سے محروم کرکے جسم کو عام کر دیا گیا اور مسلمانوں میں اتنی حرمت عطا کی گئی کہ اس کو چار دیواری میں چھپا دیا گیا اور اسے معاشی، سماجی اور سیاسی میدانوں میں آنے سے روک دیا گیا۔ مغرب میں عورت کو معاشی و سماجی فعالیت عطا کرکے اس کی حرمت کو سلب کیا گیا تو مسلم سماج میں عورت کی سماجی معاشی فعالیت سلب کرکے اس کی عزت و حرمت کو پاش پاش کیا گیا۔ مغرب میں سرمایہ دارانہ نظام، مادیت اور سیکولرازم کی وجہ سے یہ رویہ پیدا ہوا تو اسلام میں اسلام کی تعلیمات کو مسخ کرنے کی وجہ سے یہ رویہ پیدا ہوا کہ اقبال نے اپنی تحریروں میں اس احساس کا اظہار کیا ہے کہ فقہاے قدیم کے ذاتی استدلالات کی وجہ سے عورت کے حقوق سے لاپروائی برتی گئی اور اسی وجہ سے اہلِ مغرب کو اسلام پر اعتراض کا موقع ملا۔ اقبال کے نزدیک عورت کے سماجی حقوق کے حوالے سے گذشتہ پانچ چھے سو سالوں سے شریعت اسلامیہ جامد رہی ہے۔ ان کے نزدیک زندگی کی حرکی رَو میںفقہاے اسلام کے ذاتی استدلالات میں ترمیم کرنے اور ان کے سماجی تعصبات اور انجمادِ ذہنی کو توڑنے کی ضرورت ہے۔ موجودہ تقاضوں کے تحت ”اب ان حالات کو ملحوظِ خاطر رکھ کر شرعی مسائل پر غور کرنا چاہیے۔ “ کیونکہ عورت کے حوالے سے ”علما نے قرآن مجید کی تعبیر و تفسیر میں ٹھوکر کھائی ہے۔ “</p>
			<p>اقبال کو یہ احساس ہو چلا تھا کہ مغربی تہذیب اور تحریکِ آزادیِ نسواں کی بدولت تیزی سے حالات تبدیل ہورہے ہیں۔ عورت کے مزاج اور طور طریقوں میں بھی تبدیلی آرہی ہے۔ اقبال کو یہ احساس تھا کہ اگر مسلمانوں نے مجموعی طور پر اور مسلم عورت نے خصوصی طور پر عصرِ حاضر کے حقائق کے تحت اپنے آپ کو منظم اور تبدیل نہ کیا تو وہ کچل کررہ جائیں گے۔ اس لیے ضروری ہے کہ مسلمان عورتیں خود اپنے حقوق کے لیے اٹھ کھڑی ہوں تاکہ وہ تحریکِ آزادیِ نسواں کے مثبت اثرات سے استفادہ کر سکیں اور منفی اثرات سے بچ سکیں۔ اس کے لیے ضروری ہے کہ وہ اسلام کے بنیادی اصولوں کو مدنظر رکھتے ہوئے اپنے آپ کو دورِ جدید کے تقاضوں سے ہم آہنگ کریں۔ ”اسلام خود آزادیِ نسواں کی ایک بہت بڑی ثقافتی تحریک ہے۔ “ اس کو مدنظر رکھتے ہوئے وہ مغربی تحریکِ آزادیِ نسواں کے مثبت پہلوئوں سے استفادہ کریں اور منفی پہلوئوں سے خود کو محفوظ رکھیں۔ اسلام میں عورت کی آزادی یورپ کی ”مادر پدر آزادی“ سے مختلف ہے۔ اس لیے وہ مسلمان عورت کو ”اندھا دھند تقلید“ سے گریز کرنے کی تلقین کرتے ہیں۔ وہ تلقین کرتے ہیں کہ ”آزادی کے درست مفہوم“ پر نظر رکھتے ہوئے ”رواج کی قیود سے آزادی حاصل کریں“ چنانچہ وہ مسلمان عورتوںکو تحریکِ آزادیِ نسواں شروع کرنے پر اکساتے ہیں۔</p>
			<blockquote>
				<p>یہ تحریک بہت زور سے شروع ہونی چاہیے۔ بشرطیکہ وہ اصلاح کا صحیح عقلمندانہ راستہ اختیار کریں اور ترکی یا دیگر یورپین ممالک کی عورتوں کی اندھا دھند تقلید کے درپے نہ ہوجائیں۔ … عورت کو آزادی خود شریعت اسلامی نے دے رکھی ہے۔ مصطفی کمال کیا دیں گے۔ ہاں مادر پدر آزادی کی شریعت اسلامی نے کبھی اجازت نہیں دی نہ کوئی ہوش مند انسان کبھی اس کی خواہش کرے گا۔ … غرض یہ کہ آپ کو لفظ آزادی پر نہیں جانا چاہیے آزادی کے صحیح مفہوم پر غور کرنا چاہیے۔ ہم کو کوشش کرنی چاہیے کہ ہم رواج کی قیود سے آزادی حاصل کریں اور اسلام کی اعلیٰ تعلیم سے فائدہ اٹھانے کی کوشش کریں۔ … آپ کو اپنے حقوق پر شدت کے ساتھ اصرار کرنا چاہیے جہاں تک شریعت اسلامی کا تعلق ہے مسلمان عورتیں یہ شکایت نہیں کر سکتیں کہ ان کو شریعت نے حقوق نہیں دیے یا وہ حقوق ایسے ہیں جن سے انھیں مردوں کے ساتھ مساوات کا درجہ حاصل نہیں۔ ہر وہ حق جس کا عورت انصاف و عقل کے ساتھ کبھی مطالبہ کرسکتی ہے وہ قرآن پاک نے اسے دیا ہے۔ … وہ ان حقوق کے حصول پر اصرار کریں۔</p>
			</blockquote>
			<p>الغرض اقبال آزادیِ نسواں کے مسئلے میں نہ تو قدامت پرستی اور روایت پرستی پر قائم ہیں اور نہ ہی انھوں نے مغرب کی تحریکِ آزادیِ نسواں پر بے جا تنقید کی ہے۔ وہ عورت کے انفرادی، معاشی، سماجی وجود اور معاشرے میں اس کی عملی معاشی و سیاسی اور تہذیبی و سماجی فعالیت اور شرکت کے قائل ہیں۔ البتہ وہ مادر پدر آزادی کے خلاف ہیں۔ وہ اس بات کے قائل ہیں کہ تمدنی حالات بدلنے کے ساتھ ساتھ مرد اور عورت کے کردار <annotation lang="en">(role)</annotation> میں تبدیلیاں آجاتی ہیں۔ عہدِ جدید کے تقاضوں کو مدنظر رکھتے ہوئے وہ چاہتے ہیں کہ عورت زندگی کے شعبوں میں ضرور کام کرے، اپنا معاشی و سماجی اثبات ضرور کرے، وہ مغربی تحریکِ نسواں کے مثبت پہلوئوں سے استفادہ ضرور کرے لیکن اپنے فرائضِ امومت، اپنے نفسیاتی و جنسی اور فطری تقاضوں کو نظر انداز نہ کرے۔</p>
			<p>اقبال کے نزدیک جہاں تک عورت کی آزادی و مساوات کا تعلق ہے تو خود اسلام حقوقِ نسواں کی ایک پر زور تحریک ہے اس لیے کہ اسلام بذاتِ خود، حافظِ ناموسِ زن، مرد آزما مرد آفریں ہے اور ہر نوع کی غلامی کے لیے موت کا پیغام ہے۔ عورت کا اثباتِ ذات اس کی خودی اور تشخص کی بقا بحیثیت عورت اس کی عظمت و اہمیت اور سماجی شخصیت، اس کی ترقی و ارتقا، اس کے حقوق، مرد کی غلامی سے نجات، نسوانی آزادی و خود ارادیت، زندگی میں مرد کے دوش بدوش چلنے اور اس کا ہاتھ بٹانے پر اصرار بالفاظ دیگر حریت و مساوات اور وحدت انسانی کے عناصر کی تلاش — اگر مغرب اور اس کی تحریکِ نسواں کے یہی دعوے ہیں تو یقینا اسلام ان کا خیر مقدم کرتا ہے، ان کی تائید کرتا ہے لیکن ان مقاصد کو حاصل کرنے کے لیے عملی طور پر جو بعض طریقے اور بعض تصورات و افکار مغربی تہذیب اختیار کررہی ہے وہ یقینا اسلام کے اصولوں کے خلاف ہیں مثلاً امومت سے انکار، مادرپدر آزادی، اخلاقی و جنسی بے راہ روی، خاندانی نظام سے گریز، عورت اور مرد کی مساواتِ مطلق کی غلط اور غیر فطری تعبیر، نسوانی فطری تقاضوں کو نظر انداز کرنا، بنیادی ذمہ داریوں سے پہلو تہی وغیرہ۔ اقبال کے نزدیک آزادی حاصل کرنے کا یہ غیر فطری طرزِ عمل ہے جو تہذیب و تمدن میں انتشار کا باعث تو بن سکتا ہے وحدت اور ارتقا پیدا نہیں کرسکتا۔</p>
			<p>مندرجہ بالا تحقیقی و تنقیدی مطالعہ ثابت کرتا ہے کہ اقبال عورت کے معاملے میں شدت پسند اور قدامت پرست نہیں ہیں بلکہ ان کے ہاں ایک متوازن رویہ پایا جاتا ہے۔ ایک فطری اور لچکدار رویہ۔ اس اعتبار سے عزیز احمد کے یہ اعتراضات غلط ہیں کہ ”اقبال آزادیِ نسواںکے مسئلے میں بڑی شدت سے قدامت پرستی اور روایت پرستی پر قائم ہیں۔ “ اور نہ ہی ایسا ہے کہ اقبال ”مظلومیِ نسواں“ کے حوالے سے اس ”عقدئہ مشکل“ کو کھول نہ سکے۔ اس کے برعکس اقبال کے ہاں عورت اور اس کی آزادی کے حوالے سے ایک واضح لائحۂ عمل موجود ہے جس میں بے حد توازن ہے جو اسلام کے تقاضوں سے بھی ہم آہنگ ہے اور عصرِ حاضر کے جدید تقاضوں سے بھی۔ حقیقت یہ ہے کہ عزیز احمد ہی اقبال کے افکار کو درست طور پر نہ سمجھ سکے۔ چونکہ اقبال کی تمام تخلیقات ان تک نہیں پہنچ سکیں اس لیے وہ تضادات کا شکار ہوئے اور اپنے ہی نظریات کی بھول بھلیوں میں اُلجھ کر رہ گئے۔ اس لیے ان کی کتاب کا محض یہ حصہ ان کی کتاب کی مجموعی فضا سے ہٹ کر ہے اور مظلومیِ نسواں کے حوالے سے اعترافِ شکست دراصل اقبال کا نہیں بلکہ عورت کے حوالے سے اقبال کے نظریات کے معاملے میں یہ اعترافِ شکست عزیز احمد کا ہے۔</p>
		</section>
	</body>
</document>