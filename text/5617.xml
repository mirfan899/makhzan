<document>
	<meta>
		<title>ترجمہ: عمل اور روایت</title>
		<author>
			<name>سہیل محمود</name>
		</author>
		<publication>
			<name>Bunyad, Volume 7</name>
			<year>2016</year>
			<city>Lahore</city>
			<link>https://gcll.lums.edu.pk/research-publications/bunyad-v-07-2016</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>ترجمے کی سرگرمی نقلِ کلام، نقلِ مطالب اور نقلِ معنی کی جدلیاتی تہہ داری پر مشتمل ہوتی ہے۔ جہاں تک نقلِ کلام کا تعلق ہے تو یہ سرگرمی ادبی متون کے ترجمے میں بالخصوص نمایاں ہوتی ہے۔ ادبی متون دراصل متخیلہ کو متحرک کرتے ہیں، کسی بھی ادبی متن میں متخیلہ کو متحرک کرنے والے عناصرمیں مواد اور ہیئت دونوں شامل ہوتے ہیں۔ اگر مترجم زبان متن اور زبان آماج (میزبان زبان) دونوں میں لسانی حوالے سے درک رکھتا ہے تو تراجم میں بالعموم معاملت <annotation lang="en">(supposition)</annotation> زبان آماج میں منتقل ہوجاتی ہے لیکن وہ ہیئتی عناصر جو زبانِ متن میں متخیلہ کو متحرک کرتے ہیں وہ پوری طرح منتقل نہیں ہوپاتے۔</p>
			<p>ہر مترجم کی زبان متن اور زبان آماج میں مہارت یکساں نہیں ہوتی۔ دونوں زبانوں میں مہارت کا یہ تفاعلی تعلق معاملت کی منتقلی پر بھی اثرانداز ہوتا ہے۔ اکثر اوقات مترجم کی مادری یا اولین زبان زبان آماج ہوتی ہے نہ کہ زبانِ متن چنانچہ یہ حقیقت ترجمے کویوں متاثر کرتی ہے کہ جو مواد ایک زبان سے دوسری زبان میں منتقل کیاجاتا ہے وہ اسلوب کے انھی سانچوں کے قریب تر رہنے کی کوشش کرتا ہے جوکہ زبان آماج میں پہلے سے مروج ہوتے ہیں البتہ معاملت بالعموم درستگی کے ساتھ منتقل ہوجاتی ہے لیکن اگر مترجم کی مادری یا اولین زبان، زبانِ متن ہو تو مواد کی صحت پر حرف آسکتا ہے البتہ اس صورت میں زبان آماج میں نئے ہیئتی اور اسلوبیاتی عناصر کے تعارف کا امکان بڑھ جاتا ہے۔ یہی وجہ ہے کہ اردو شاعری کے انگریزی میں وہ ترجمے جو دیسی شخصیات نے کیے ہیں وہ ہمیں زیادہ مانوس محسوس ہوتے ہیں جب کہ وہ تراجم جو انگریزوں نے کیے ہیں وہ نسبتاً کم مانوس لگتے ہیں۔ اس کے برعکس ایک انگریز کے نزدیک اردو شاعری کے وہ انگریزی تراجم جو کسی انگریز نے کیے ہوں زیادہ وقیع قرار پائیں گے، بہ نسبت اُن کے جو کسی دیسی شخصیت نے کیے ہوں۔</p>
			<p>متن کی پہلی پرت اس کی معاملت ہے۔ پیچیدہ ادبی متن میں اسے ثانوی اہمیت حاصل ہوتی ہے لیکن تمام ترصحافتی اور علمی تحریروں میں یہ متن کی اولین قدر ہوتی ہے۔ یہاں ادبی متن کے تراجم میں ثانوی اہمیت ہونے کامطلب یہ نہیں کہ اس کی صحت پر سمجھوتہ ہوسکتا ہے بلکہ صرف اس حقیقت کی یاددہانی مطلوب ہے کہ صحافتی اور علمی تحریروں کے اوپر کوئی اور پرت نہیں ہوتی جب کہ پیچیدہ ادبی متن میں معاملت سے اوپر بھی متن کی ایک پرت موجود ہوتی ہے۔</p>
			<p>زبانیں خالی برتن نہیں ہوتیں کہ جن میں معاملت کو بھر کر ایک سے دوسری جگہ منتقل کیا جائے۔ زبانوں کی علامتوں اور الفاظ کے ساتھ کئی قسم کے تلازمات وابستہ ہوتے ہیں۔ ان تلازمات میں کسی قوم کی ثقافت، تہذیب، تاریخ، جغرافیہ اور تصورات تمدن شامل ہیں اور جب ہم کسی خاص زبان سے کوئی متن کسی اور زبان میں ترجمہ کرتے ہیں تو اگرچہ اساسی زبان یا زبان متن کے بہت سے تلازمات ضائع ہوجاتے ہیں لیکن ایسا بھی ہوتا ہے کہ زبان آماج کے الفاظ اور علامتوں سے وابستہ تلازمات میں اضافہ ہوتا ہے۔ اگر ہم ’معاملت‘ کو ترجمے کا ایک یونٹ تصورکرلیں تو اس پر مترجم کی ذات کئی لاشعوری حوالوں کے ساتھ اثرانداز ہوسکتی ہے اور نتیجتاً ’معاملت‘ کا ترجمہ بدل سکتا ہے۔</p>
			<heading>مترجم کا لاشعور اورترجمے کی معاملت</heading>
			<p>زبان متن اور زبان آماج میں یکساں استعداد رکھنے والے دو مترجم ایک سے خلوص اور تندہی کے باوجود اپنے اپنے لاشعوری پس منظر کی وجہ سے ایک ہی معاملت کے دو مختلف تراجم کریں گے۔ ان لا شعوری حوالوںمیں سے ایک ثقافت ہے۔ رولاں بارت <annotation lang="en">(Roland Barthes)</annotation> کے مطابق متن ثقافت کی بافت ہوتا ہے۔ ثقافت متن میں گندھی ہوئی ہوتی ہے اور ترجمے کے عمل میں معاملت کے مختلف اجزا مترجم کی اپنی ثقافت کا چولا پہن لیتے ہیں۔ گجرات یونی ورسٹی میں ایک سیمینار میں معروف افسانہ و ناول نگار انتظار حسین اپنے ایک خطاب میں ترجمے کے ثقافتی پہلو کے حوالے سے اظہار خیال کرتے ہوئے کہتے ہیں کہ:</p>
			<blockquote>
				<p>ترجمے میں تہذیبی سانچے کی مساعی جمیلہ دیکھنی ہو تو قدیم ہند کی داستانوں کے پرانے اردو ترجمے دیکھیے، مثلاً شیو پران کی مہا دیو جی کی شان میں کے مترجم نے مہادیو جی کی مدح و ثنا کو حمد باری تعالیٰ بنا دیا۔ اسی ترجمے میں مترجم نے خوش اسلوبی سے ہندو دیو مالا میں ملائکہ کو داخلہ دے دیا۔ مہا بھارت کے ایک مترجم نے اس دیو مالا میں لوح و قلم کے تصور کو بھی سمو دیا ہے۔ اس طرح والمیک جی کی رامائن میر انیس کا مرثیہ بن گئی، مگر اس ترجمے میں رامائن کی خوشبو اڑ گئی ہے۔ رفیق خاور نے ایلیٹ کی ”دی ویسٹ لینڈ“ کا ترجمہ اسی نسخے کے تحت کیا۔</p>
			</blockquote>
			<p>ایک بڑے اخبارمیں صحافی بننے کے امیدوارکو غیرملکی اخبارکاتراشہ ترجمہ کرنے کے لیے دیا گیا تو اس نے انگریزی معاملت <annotation lang="en">”Osama is the most wanted in America“</annotation> کاترجمہ یوںکیا ”اسامہ امریکا میں سب سے زیادہ چاہاجانے والا شخص ہے“ ۔ اس ترجمے میں اگرچہ لسانی یا لغوی حوالے سے کوئی خامی نہیں ہے لیکن انگریزی محاورے کا مناسب علم نہ ہونے کی وجہ سے اس پوری معاملت کا ترجمہ غلط ہو گیا۔</p>
			<p>ایک دوسرا حوالہ لسا نیات ہے۔ مترجم جس لسانی روایت سے تعلق رکھتا ہے اس کا بھی ترجمے پر اثر پڑتا ہے۔ مثال کے طور پر عربی میں اختصار کی نمایاں خصوصیت ہے۔ سورۃالفاتحہ کے عربی الفاظ بمشکل ۲۵ ہیں لیکن اس کے انگریزی ترجمے میں کم از کم ۴۵ الفاظ موجود ہیں۔ ہر لفظ کے ساتھ اضافی تلازمات وابستہ ہوتے ہیں اور ترجمے میں اصل متن سے جتنے لفظ زیادہ آتے ہیں اتنا ہی ترجمہ تبصرے کی صورت اختیار کر تاجاتا ہے۔ ہوپی <annotation lang="en">(Hopi)</annotation> زبان کے بارے میں کہاجاتا ہے کہ اس میں مستقبل کا صیغہ زیادہ نمایاں نہیں ہے چنانچہ ہوپی زبان میں یا ہوپی زبان سے اگر کوئی ترجمہ کیاجارہاہے تولسانی بندشیں ترجمے پر اثرانداز ہوں گی۔ مزید برآں ہر مترجم کا اپنی زبان کے وسائل پر یکساں تصرف نہیں ہوتا۔ اپنی زبان کی کتنی لغت اس کے تحت الشعور میں موجود ہے اس امر کا ترجمے پر گہرا اثر پڑتا ہے۔ ذوق مطالعہ کا فرق اور مطالعے کی ریاضت بھی ہر مترجم کے لسانی شعورکی انفرادیت کو ابھارتے ہیں۔ یہی وجہ ہے کہ دو مترجمین کی ترجمہ کی ہوئی مسلسل تیسری معاملت کبھی ایک دوسرے کے مماثل نہیں ہوسکتی۔ یہ حقیقت ترجموں میں سرقے کی نشاندہی کا ایک شاندار آلہ بھی ہے۔</p>
			<p>تیسرا اہم عنصر جو ترجمے پر اثرانداز ہوتا ہے وہ مترجم کا فلسفۂ حیات ہے۔ وہ جس برتر ضابطۂ حیات کا پیرو ہوتاہے اس سے مختلف معاملت کو بعض اوقات وہ سمجھ ہی نہیں پاتا۔ یہ براہ راست متن کی تفہیم کا مسئلہ نہیں ہے بلکہ متن میں موجود ان الفاظ کا معاملہ ہے جن کے معنی کو مترجم کا فعال فلسفۂ حیات ان تلازمات کی طرف منتقل کردیتا ہے جو اس کے لیے زیادہ قابل قبول ہوتے ہیں۔ مترجم کی شخصیت میں انتہاپسندی کا رویہ جتنا زیادہ ہوگا اسی نسبت سے اس کے ترجمے میں یہ سقم نمایاں ہوگا۔ تاہم تشکیک پر یقین کے رویے اور مناسب ریاضت سے اس سقم پر قابو پایا جا سکتا ہے۔</p>
			<p>ترجمے پر اثرانداز ہونے والا ایک اورعنصر تاریخ ہے۔ مترجم اپنی شناخت، اپنی تاریخ اور اپنی سیاسی وابستگیوں سے حاصل کرتا ہے۔ کسی خطے یا قوم کی تاریخ کے کچھ خاص حصے اس کی شناخت کا اٹوٹ حصہ ہوتے ہیں چنانچہ جب متن میں تاریخ کا موجودہ سیاسی صف بندیوں کے حوالے سے کوئی جداگانہ نقطۂ نظر اس کے روبرو آتاہے تو ترجمے میں متن کی شدت اورلب ولہجہ برقرار نہیںرہ پاتے۔ ایسے مرحلے میں ترجمے میں پیش ہونے والی معاملت بالعموم متن میں پیش ہونے والی معاملت سے طویل تر ہوتی ہے کیونکہ مترجم لاشعوری طور پراپنے اختلاف کو کھپانے کی کوشش کرتا ہے۔ یہ اختلاف ترجمے میں نہ تومبرہن ہوتا ہے اور نہ ہی انفرادی نوعیت کا ہوتا ہے۔ یہ کسی خاص قوم، قبیلے یاگروہ کے اجتماعی شعور سے تشکیل پاتا ہے اور اسی سبب سے ترجمہ کسی خاص خطے کی قوم میں قبولیت پاتا ہے۔</p>
			<p>ترجمے کو متاثر کرنے کا ایک بیرونی عامل معیشت واقتصادیات ہے۔ مترجم بالعموم ’معاشی فوائد‘ کے لیے ترجمہ کرتا ہے۔ یہ حقیقت بھی ترجمے کے معیار پر اثرانداز ہوتی ہے کیونکہ جس ترجمے کے توسط سے زیادہ معاشی افادے کا امکان ہو اسے مترجم زیادہ احتیاط اور دلچسپی سے کرے گا برعکس اس کے اگر ترجمے سے وابستہ معاشی افادہ کم ہے تو مترجم اس متن کو زیادہ دھیان سے ترجمہ نہیں کرے گا۔ مزید برآں اگر مصنف اپنے میلان طبع سے ہی کسی متن کاانتخاب کرتا ہے توبالعموم یہ متن اسی زبان سے تعلق رکھتا ہے جس زبان کی اپنی معاشی قدر دیگر زبانوں کی نسبت زیادہ ہوتی ہے۔ یہی وجہ ہے کہ ہمارے ہاں انگریزی، فرانسیسی اور روسی تحریروں کے تراجم تو مل جائیں گے لیکن میسو امریکن <annotation lang="en">(Sigmund Freud)</annotation>؛ ہوپی، ایزٹیک اور مایا زبانوںسے تراجم نہیں ملیں گے۔</p>
			<p>ترجمے کومتاثر کرنے والا ایک اور اہم عنصرجنس ہے۔ سگمنڈ فرائڈ (Sigmund Freud) کے مطابق جنس انسانی افعال کا ایک اساسی محرک ہے۔ متن سے ترجمہ کرتے ہوئے مترجم کے صنفی اور جنسی نظریات اس کی تحریر پر نمایاںاثر ڈالتے ہیں۔ مترجم بالعموم اپنے معاشی مفاد کے تحت ترجمہ کرتا ہے لیکن جب وہ اپنے میلان طبع کے لحاظ سے ترجمے کے لیے کسی متن کا انتخاب کرتا ہے تو اس متن میں موجود جنس کے حوالے سے خود مترجم کے نظریۂ جنس کا تفاعلی تعلق اس انتخاب کا ایک اساسی محرک ہوتا ہے۔ نسائیت پرست یا تانیثی فلسفے سے متاثر ایک خاتون مترجم کسی صنفی یا جنسی حوالوں سے معمور متن کے ترجمے میں ان عناصر کو لاشعوری طور پر متن کی نسبت زیادہ نمایاں کر سکتی ہے جو خواتین کی جنسی خود مختاری کو نمایاں کرتے ہوں جب کہ ایک مذہبی پس منظر کا حامل شخص اسی متن کے ترجمے میں چند ایسے عناصر کو متن کی نسبت زیادہ نمایاں کر سکتا ہے جن میںمردانہ حاکمیت کو اہمیت دی گئی ہو۔ ترجمے کے دوران متن میں موجود جنسی حوالے بھی اس کے صنفی نظریے کے تحت ترجمہ ہوتے ہیں لیکن خود متن سے مترجم کا جنس کے حوالے سے رویہ بھی رفتہ رفتہ تبدیل ہوتا ہے۔</p>
			<p>ترجمے کا انحصار ایک اور بیرونی عامل ’ذرائع ابلاغ‘ پر بھی ہوتا ہے۔ مترجم اکثراوقات درکار الفاظ کے ایسے مترادفات زیادہ استعمال کرتے ہیں جن کا ذرائع ابلاغ میں کثرت سے استعمال ہورہا ہوتا ہے۔ ہائی فریکوئنسی والے یہ الفاظ مترجم کے تحت الشعور میںموجود ہوتے ہیں اور بعض اوقات سہل پسندی کے اضطراری رویے کے باعث وہی الفاظ استعمال کرلیے جاتے ہیں۔ ترجمے پر ذرائع ابلاغ کے اثر کا ایک اور پہلو بھی ہے اور وہ یہ کہ ذرائع ابلاغ بہت تیزرفتاری سے الفاظ کو یا تو کلیشوں میں بدل دیتے ہیں اور یا پھر ان سے وابستہ تناظر کو تبدیل کردیتے ہیں۔ مترجم کو لفظوں کے بدلتے ہوئے تناظر کا احساس ہونا چاہیے۔ جہاں یہ ضروری ہے کہ مترجم سہل پسندی کوغالب نہ آنے دے، وہیں اس امر کی بھی ضرورت ہے کہ وہ الفاظ کو ان کے بدلے ہوئے تناظر میں پہچان سکے یعنی ذرائع ابلاغ سے مستفید بھی ہوتا رہے۔</p>
			<p>اس طرح یہ سب لاشعوری عوامل ادبیات، علوم اور فنون کے تراجم کی معاملت کی پرت کومتاثر کرتے ہیں اور ترجمے کے ابلاغی معیارپر اثرانداز ہوتے ہیں۔</p>
			<heading>علمی تراجم</heading>
			<p>معاملت کی پرت ایک مہین سے فرق کے ساتھ ادبی، علمی، صحافتی اور فنی ہر قسم کے ترجمے میں شامل ہوتی ہے۔ اردو میں مختلف اداروں اور افراد نے ترجموں کے ضمن میں خاصا قابل قدر کام کیا ہے۔ علمی و فنی تراجم تہذیبی عمل کو کس کس طرح متاثر کرتے ہیں اس کا اندازہ ڈاکٹر سجاد باقررضوی کے ان خیالات سے کیاجا سکتا ہے۔</p>
			<blockquote>
				<p>ترجمے ایک طرف تو علم و حکمت کے منطقے کو وسیع کرتے ہیں اور دوسری طرف دو مختلف تہذیبوں کے اعلیٰ ترین جوہر کو مدغم کرکے انسانی تہذیب کی توانائیوں میں اضافہ کرتے ہیں۔ کسی زبان کے الفاظ اور فقرے نہ صرف یہ کہ معاشرے کے حریت فکر و احساس کے غماز ہوتے ہیں بلکہ یہ بھی کہ وہ پورے معاشرتی ڈھانچے اور اس کی ساخت و باخت کے بھی عکاس ہوتے ہیں۔ لہٰذاترجموں کے ذریعے نئے سانچوں اور اسالیب کے نئے نمونوں کو زبان میں داخل کرنے کے معنی زندگی کے جمود کو توڑنا اور تحرک کی نئی قوتوں کو بروئے کارلانا ہے۔</p>
			</blockquote>
			<p>اردو میں علمی تراجم کی ایک روایت مذہب سے نکلتی ہے۔ ان میں سے ایک روایت ترجمۂ قرآن ہے۔ اگر چہ اردو سے بہت پہلے برصغیر کی ایک زبان سندھی میں ہندوراجائوں کے دور میں ترجمہ ہوچکا تھا، یہ ترجمہ خالصتاً علمی نقطۂ نظر سے کیا گیا تھا۔ حضرت سلمان فارسی سے منسوب سورۃ الفاتحہ کے فارسی ترجمے کے سوا قرآن پاک کے فارسی سمیت دیگر تمام زبانوں میں تراجم سندھی میں ترجمۂ قرآن کے بعد ہوئے۔ اٹھارویں صدی کے وسط میں شاہ ولی اللہ نے خود بھی فارسی میں قرآن پاک کا ایک ترجمہ کیا تھا لیکن اردو میں قرآن پاک کے ترجمے کا آغاز ان کے صاحبزادے شاہ رفیع الدین سے ہوتا ہے جنھوں نے قرآن پاک کا لفظی ترجمہ کیا۔ اس ترجمے میں چونکہ عربی کی نحوی ترتیب کو پیش نظر رکھا گیا اس لیے یہ معاملت کی ترسیل میں مکمل طور پرناکام رہا۔ یہ ایک طرح سے قرآنی الفاظ کی فرہنگ تھی جس میں ہر عربی لفظ کا ترجمہ لکھا ہوا تھا۔ اس روایت کو ان کے بھائی شاہ عبدالقادر نے آگے بڑھایا جنھوں نے پہلی مرتبہ قرآن پاک کا اس وقت کے مروجہ اردو روزمرہ اور محاورے کی رعایت سے ترجمہ کیا۔ یہ ترجمہ خاصا مقبول ہوا۔ شاہ عبدالقادر نے قرآن پاک کے علاوہ احادیث کے تراجم بھی کیے جو مذہبی تدریس کے سلسلے میں خاصے مقبول ہوئے۔</p>
			<p>اردو میں قرآن پاک کے تراجم سے بہت پہلے سترھویں صدی کے وسط تک چرچ بائبل کے ترجمے پر کام کرچکا تھا۔ ۱۷۴۵ء میں ایک جرمن مشنری جارج شلز نے عہدنامہ جدیدکے کچھ حصوں کا اردو میں ترجمہ کیا تھا۔ شاہ رفیع الدین کے ترجمۂ قرآن کے آتے آتے اردو میں بائبل کے ترجمے کے نئے ایڈیشن بھی شائع ہوچکے تھے۔ ۱۸۶۷ء میں پوری بائبل کا ترجمہ رابرٹ کاٹن ماتھر <annotation lang="en">(Robert Cotton Mather)</annotation> نے مرزا پور سے شائع کیا تھا۔</p>
			<p>اردو میں غیر مذہبی نوعیت کے علمی اور فنی تراجم میں اولیت ڈپٹی نذیر احمد کی تعزیرات ہند کو دی جا تی ہے لیکن ان کے ترجمے سے ۱۷ برس پیشتر ایک انگریز کمشنر ایلیٹ نے ۱۸۴۷ء میں تعزیرات ہند کا ترجمہ کیا تھا۔ اردومیں ترجمہ ہونے والی پہلی سائنسی کتاب ٹریٹائزآن منرل ڈیپازٹس <annotation lang="en">(Treaties on Mineral Deposits)</annotation> ہے۔ مصنف اور مترجم کا نام یا مقام موجود نہیں ہے لیکن اس پر تاریخ طباعت ۱۵ جولائی ۱۸۲۶ء کی ہے۔ ۱۸۳۹ء سے ۱۸۴۰ء کے عرصے تک دکن کی کسی علم دوست شخصیت کے ایما پر ریورنڈ چارلس <annotation lang="en">(Reverend Charles)</annotation> کی پانچ کتابوں کو میرامان اللہ دہلوی، غلام محی الدین حیدرآبادی، مسٹر جونس اور موسیوتندہی نے ’علم جرثقیل‘ ، ’علم آب وہوا‘ ، ’علم مناظر‘ اور ’علم برق و مقناطیس‘ کے عنوانات کے تحت شائع کیا۔ طارق محمود کی تحقیق کے مطابق:</p>
			<blockquote>
				<p>ترجمہ مطابق اصل تھا اورپیرایہ سوال وجواب کا تھا، نقشے بھی دیے گئے تھے، زبان صاف اور سلیس تھی اوراصطلاحات کے لیے عربی وفارسی کے مروجہ الفاظ استعمال ہوئے تھے۔ البتہ جہاں ان زبانوں میں متبادل لفظ نہیں ملا تھاوہاں انگریزی اصطلاح برقرار رکھی گئی تھی۔</p>
			</blockquote>
			<p>دکن ہی کی طرح تراجم کا ایک مفید سلسلہ لکھنؤ سے بھی شروع ہوا لیکن یہاں اس کا محرک نوابی دور میں قائم ہونے والی ایک رصدگاہ تھی جس کے سربراہ کرنل رچرڈ ول کاکس <annotation lang="en">(Richard Wilcox)</annotation> کی نگرانی میںایک کارکن مولوی کمال الدین نے ’علم الہوا‘ ، ’نوریات‘ ، ’بصریات‘ ، ’طبیعیات‘ ، ’آلات ریاضی‘ ، ’مقناطیس‘ اور ’کیمیا‘ وغیرہ پر بارہ رسائل کااردو میں ترجمہ کیا جو دستبرد زمانہ کی نذر ہوگئے۔</p>
			<p>علمی اور فنی تراجم کے سلسلے میںاداروں میں سے اولین نام دہلی کالج ہے۔ یہاں ایک ورنیکولر لینگوئج سوسائٹی قائم کی گئی۔ اس سوسائٹی نے مترجمین کے لیے جو اصول اورضوابط مرتب کیے تھے وہ کچھ یوں تھے:</p>
			<blockquote>
				<p>ترجمہ لفظ بہ لفظ نہ کیاجائے بلکہ ان کا اصل مقصد صحیح مفہوم کی ادائیگی ہونا چاہیے خواہ ترجمے میں جملے کی ساخت کیسی ہی کیوںنہ بدل جائے۔ اس دور کی زبان اس دور کے مزاج کے مطابق سلیس اور سادہ ہو۔</p>
			</blockquote>
			<p>جامعہ عثمانیہ کے دارالترجمہ کاسائنسی علوم کے ترجمے کی روایت کی تشکیل میں اہم کردار ہے۔ اس ادارے نے ریاضی، کیمیا، تاریخ، معاشیات، سیاسیات، قانون، نفسیات، انجینئرنگ اور فلسفے وغیرہ پر کتابیں ترجمہ کرکے شائع کرائیںجس سے اردو کے ابلاغی دامن میں خاطرخواہ وسعت آئی اور وہ ان نئے معروضی علوم کو سہارنے کے لائق ہوگئی۔ دارالترجمہ کی اشاعتی سرگرمیوں کا آغاز ۱۹۱۷ء سے شروع ہوکر ۱۹۵۱ء تک جاری رہا ان ۳۵ برسوں میں اس نے سیکڑوں کتابیںترجمہ کراکے شائع کیں۔ مرزا حامد بیگ کے مطابق دارالترجمہ کا طریقہ کارکچھ یوں تھاکہ مختلف مضامین کے حوالے سے ماہرین کی کمیٹیاں دیگر زبانوں) بالعموم انگریزی سے) کتابوں کا انتخاب کرکے متعلقہ حکام کی منظوری سے دارالترجمہ کو بھجوادیتیں، جب ترجمہ ہوجاتا تو اس شعبے سے متعلق ماہرینِ فن نظرثانی کرتے، اس کے بعد یہ ترجمہ طباعت کے مراحل سے گذرتا، اس دوران مترجمین ایسی اصطلاحات کی فہرستیں بھی ماہرین کی متعلقہ کمیٹیوں کو بھجواتے رہتے جن کے بارے میں ان کا خیال یہ ہوتا تھا کہ ان کے مترادفات پہلے سے اردو میں موجود ہیں۔</p>
			<p>جن لوگوں کو علوم کے ترجمے پر مامور کیا گیا تھا وہ نہ صرف اردو کے نامور لکھاری تھے بلکہ انھیں عربی اور فارسی زبان و ادبیات میں بھی گہرا درک تھااوریوں وہ اردو میں اداے مفہوم ومطالب پر پوری طرح دسترس رکھتے تھے۔ ان تراجم کے حوالے سے بعض اوقات دقیق ہونے کی شکایت بھی سامنے آتی رہی ہے۔ ہلال احمد زبیری کا استدلال یہ ہے کہ دراصل اس زمانے میںعربی و فارسی کا رواج زیادہ تھا جس کی وجہ سے یہ آج کی اردو کی نسبت کچھ دقیق ضرور محسوس ہوتے ہیں لیکن ان مترجمین کو ایک تو اپنی زبان پر پورا اعتماد تھا اور دوسرے وہ کسی احساس کمتری میں مبتلا نہیں تھے، چنانچہ یہ کوئی نہیں کہہ سکتا کہ انھوں نے معاملت (اداے مطالب) میں کہیں کوئی کوتاہی کی۔</p>
			<p>سرسیدکی سائنٹفک سوسائٹی ایک تحریک تھی جس کے زیرِ اثر ہندوستان کے مختلف شہروں میں اسی نام کی انجمنیں قائم ہوئیں۔ ان میں سب سے قابل ذکر مظفر پور، صوبہ بہار کی سائنٹفک سوسائٹی ہے جو ۲۲ مئی ۱۸۶۸ء کو قائم ہوئی۔ یہاں سے سیاسیات، فلکیات، جغرافیہ، جبر و مقابلہ، طبیعیات، معدنیات، علم مثلث اور فنِ تعمیر پر کتابیں شائع ہوئیں۔ ترجمے کا کام کرنے والوں میں سرفہرست رائے سوہن لال، سپرنٹنڈنٹ نارمل اسکول پٹنہ کا نام آتا ہے۔ انجمن ترقی اردو نے بھی عالمی ادب، علاقائی ادب اور دیگر علوم و فنون کے تراجم کا عظیم کارنامہ سرانجام دیا۔ انجمن کے زیر اہتمام سہ ماہی رسالہ سائنس بھی شائع ہوا جو زیادہ عرصہ چل تو نہ سکا مگر اس رسالے نے جدید مغربی تحقیقات کے تراجم اور مقامی ماہرین کی نگارشات کے ذریعے ’سائنسی طرز فکر‘ کے آغاز میں بھرپور کردار ادا کیا۔ مجلس ترقی ادب لاہور ترجمے کے ضمن میں ایک اور اہم ادارہ ہے۔ ۱۹۵۰ء میں قائم ہونے والا یہ ادارہ یہ محکمۂ تعلیم پنجاب نے قائم کیا تھا۔ پروفیسر صفدر علی اس اداے کے اغراض و مقاصد کے حوالے سے لکھتے ہیں کہ:</p>
			<blockquote>
				<p>مجلس کے جو اغراض و مقاصد متعین ہوئے وہ درج ذیل ہیں:</p>
				<list>
					<li>۱۔	کلاسیکی ادب شائع کرنے کا مناسب اہتمام</li>
					<li>۲۔	بلند پایہ ادب کی اشاعت</li>
					<li>۳۔	غیر زبانوں کی معیاری کتب کا ترجمہ کراکے شائع کرنا</li>
					<li>۴۔	ہرسال بہترین مطبوعۂ مضامین اور منظومات پر انعام دینا۔</li>
				</list>
			</blockquote>
			<p>مجلس کا اولین ہدف چونکہ ’ترقی ادب‘ ہے اس لیے مجلس کی خدمات کا بیشترحصہ بھی معیاری اور کلاسیکی سرمائے کی بازیافت کے علاوہ اردو ادبیات کے حوالے سے تحقیقی و تنقیدی مضامین کے فروغ تک محدود رہا۔ ترجمے کی سرگرمی کی بالعموم ثانوی حیثیت رہی تاہم شہزاد احمد کے دور نظامت میں ان کی ذاتی افتاد طبع کے باعث فلسفہ، عمرانیات اور بشریات پر کتابوں کا ترجمہ بھی ہوا۔ اکادمی ادبیات پاکستان ۷جولائی ۱۹۷۶ء کو اسلام آبادمیں قائم ہوئی۔ اس کو حکومت پاکستان کی وزارت تعلیم نے قائم کیا اور اپریل۱۹۷۸ء میں اس کے اغراض و مقاصد طے ہوئے، مجلس نظما کا قیام عمل میں آیا اور مجلس رفقاے اساسی کی تشکیل ہوئی۔ اس کے بعد اکادمی نے ایک سرگرم اور فعال ادارے کی حیثیت سے اپنی سرگرمیوں کا آغاز کر دیا۔ اس کے اغراض و مقاصد کی طویل فہرست میں کم از کم تین ترجمے سے متعلق تھے جن میں نمبر ۳ پاکستان کے مختلف علاقوں کے لوگوں کے درمیان بہتر قومی ہم آہنگی اور فکری مفاہمت کو فروغ دینے کے لیے شعبۂ ترجمہ قائم کرناجو قومی اور علاقائی زبانوں کی منتخب تصانیف کو علاقائی اور قومی زبانوں میں منتقل کرے گا۔ نمبر۴ قومی اور علاقائی زبانوں میں حوالے کی معیاری کتابوں، لغات و قاموس وغیرہ کی تیاری اور نگرانی کرنا۔ نمبر۷غیر ملکی قارئین کو پاکستانی ادبیات سے متعارف کرانے کے لیے مناسب اقدامات کرناشامل ہیں۔ کراچی یونی ورسٹی کے شعبۂ تصنیف و تالیف و ترجمہ کے تحت مختلف علمی موضوعات پر بیسیوں تراجم ہوچکے ہیں، ان تراجم میں مفرس اور معرب عناصر زیادہ ہیں۔ پنجاب یونی ورسٹی لاہور اور فیصل آباد یونی ورسٹی میںبھی تراجم کا کام ہواہے، مقتدرہ قومی زبان نے خالصتاً، فلسفیانہ اور مستقبلیاتی عناصر کے حامل موضوعات کو تراجم کے لیے چنا۔ یہ وہ موضوعات ہیںجنھیں دیگر ادارے بھاری پتھر جان کر چھوڑ دیتے ہیں۔ ان تمام اداروں نے تراجم کے ساتھ ساتھ علمی اور فنیاتی تراجم کے ایک اہم عنصر وضع اصطلاحات پر بھی قابل ذکر کام کیا ہے۔</p>
			<p>محولہ بالا شخصیات اور اداروں کی جانب سے ہونے والے تراجم کا جائزہ لیاجائے تو پتہ چلتا ہے کہ علمی اور فنیاتی تراجم کی اٹھان بہت متاثر کن تھی۔ اس دور میں بحیثیت مجموعی فطری علوم کو عمرانی علوم پرترجیح دی گئی لیکن رفتہ رفتہ اس نوعیت کے تراجم میں کمی آتی گئی اور بالآخر یہ رویہ اسی دور میں حنوط ہوکر رہ گیا۔ تدریسی مقاصد کے لیے فطری علوم کے چند ایک تراجم دیکھنے میں ملتے ہیںلیکن بحیثیت مجموعی اس نوعیت کے تراجم کی اردو میں شدید قلت ہے؛ ریاضی، طبیعیات، کیمیا، حیاتیات، فلکیات، بصریات، جدید طب کے حوالے سے بڑی اور معروف کتب کے تراجم ہمیں دستیاب نہیں ہیں اور اس کی وجہ سے اردو کے ابلاغی مزاج میں ایک بہت بڑا خلا پیدا ہوتا ہے۔ فطری علوم کے تراجم کے حوالے سے موجودہ انفعالی رویے کی دو بڑی وجوہ ہیں۔ ایک تویہ خود ہمارے معاشرے میں بوجوہ ان مضامین کی طلب بہت کم ہے اور دوسرے یہ کہ گذشتہ اور موجودہ صدی میں فطری علوم نے جس قدر تیزی سے ترقی کی ہے وہ دماغ کو مختل کر دیتی ہے۔ انفرادی مترجمین کی تو بات ہی چھوڑیے، ترجمے سے متعلق اداروں کو بھی ابتدا کے لیے کوئی سراہاتھ نہیں آتا۔</p>
			<p>لیکن اگر معروف علوم کی حدتک بھی تسلسل کے ساتھ تراجم ہوتے رہتے تو صورتحال اتنی ناگفتہ بہ نہ ہوتی۔ تیسرے ہزاریے کی پہلی دہائی میں فطری علوم کے سنجیدہ مطالعات کے تراجم کی کئی قابل قدر کوششیں کی گئی ہیں ان میں سے ایک اسٹیفن ہاکنگ کی کتاب وقت کی تاریخ کا ترجمہ ہے جسے مشتے از خروارے کے طور پر منتخب کیاجاسکتا ہے۔ اس کتاب میں معاملت کی اٹھان اچھی ہے لیکن بات جب وقت کے مخروط تک پہنچتی ہے تو مترجم معاملت کو اردو میں منتقل کرنے میں ناکام رہا ہے۔ ترجمے کے اسلوب میں ایک کھردرا پن موجود ہے لیکن اس کا دوش مترجم کو اس لیے نہیں دیاجا سکتاکہ اس سطح کے تراجم کے پس منظرمیںاس سے پہلے ہونے والی سائنسی پیشرفتوں پر تسلسل کے ساتھ ترجمے کی کوئی روایت موجودنہیںہے۔ فطری علوم کے تراجم کے لیے ضروری ہے کہ جس موضوع پر نیا ترجمہ کیاجارہا ہے اس نے اسی موضوع پر ہونے والے گذشتہ تراجم کا ہاتھ پکڑا ہوا ہو لیکن اگر روایت میں اس موضوع پر پہلے سے تراجم موجود ہی نہیں تو نئے تراجم میں لامحالہ کھردرا پن موجود ہوگا۔ قاسم یعقوب نے اپنے مضمون ”اردو میں تراجم: نئی ضروریات اور مسائل“ میں اس مشکل کا تذکرہ ان الفاظ میں کیاہے۔</p>
			<blockquote>
				<p>اُردو برصغیر میں مختلف نسلیاتی جمعیتوں کی نمائندہ ہونے کی وجہ سے اپنے اندر مختلف وسیع تجربات کے اظہار کا مادہ رکھتی ہے مگر سائنسی و علمی ضروریات سے پیدا شدہ تشنگی کا احساس بھی دامن میں لیے ہوئے ہیں۔ اس کی بڑی وجہ یہ ہے کہ مقامی اہلِ فکر نے ان میدانوں میں حال ہی میں اپنے آپ کو پیش کیا۔ سائنس اپنے فکری خدوخال میں جمہوری نہیں ہر سال نئے مباحث نئے علمی در وا کر رہے ہیں جس کی وجہ سے اردو کو از سر نو مرتب کر کے اس میں تخلیقی سائنسی اظہار ناممکن نہیں تو مشکل ضرور بن گیا ہے۔</p>
			</blockquote>
			<p>بعض اوقات ترجمے میں کھردرے پن کی دیگر وجوہات بھی ہوتی ہیں جن میںسب سے بڑی وجہ مترجم کی سہل پسندی ہوتی ہے۔ اگر کسی موضوع پر تسلسل کے ساتھ تراجم کی روایت موجودہے تواس صورت میںمترجم کے ترجمے میں موجود کھردرے پن کاواحد مطلب یہ ہے کہ اس نے اپنے موضوع کے سباق کا اچھی طرح جائزہ نہیں لیا۔ وہ اپنے موضوع کی مبادیات سے کماحقہ آگاہ نہیں ہے۔</p>
			<p>عمرانی علوم کے علمی تراجم کی بہترین صورت یہ ہے کہ متن کے بجائے مفہوم کے قریب رہا جائے۔ یعنی لفظی ترجمہ تو برطرف یہ جملوں کی بنیاد پر ہونا بھی ضروری نہیں ہے۔ علمی تراجم میں اچھا ترجمہ وہ ہے جو ایک پورے پیراگراف کی معاملت یا اس سے بھی بڑے یونٹس کو بنیاد بنا کر کیاجائے۔ ہاں اصطلاح کو اصطلاح کے طور پر ہی جملے میں اس کے مقام پر ہی آنا چاہیے۔ بہترین صورت یہ ہے کہ علمی موضوع کو سمجھنے کے لیے محض نقد متن تک محدود نہ رہا جائے بلکہ دیگر ذرائع سے بھی موضوع کا سیاق و سباق کھنگال کر اس پر دسترس حاصل کی جائے۔ اس طرح مترجم محض ایک میکانکی میڈیم نہیں رہے گا جو ایک زبان میں موجود معاملت کو دوسری زبان میں منعکس کردیتا ہے بلکہ وہ اس معاملت کو اپنے نظام ہضم سے گذار کرایک نئی صورت میں سامنے لائے گا۔ اس سطح پر علمی ترجمہ تخلیقی شان حاصل کر لیتا ہے۔ اس میں موجود کھردرا پن ختم ہوجاتا ہے اور وہ ترجمے سے زیادہ طبع زاد تحریر معلوم ہونے لگتی ہے۔</p>
			<heading>فنی تراجم</heading>
			<p>فنی ترجمے میں چونکہ جزئیات سب سے اہم ہوتی ہیں اس لیے جتنا متن کے قریب رہا جائے اتنا اچھا ہے۔ فنی علوم میں اصطلاحیں بکثرت استعمال ہوتی ہیں۔ اصطلاحیں اگر چہ علمی تراجم میں بھی بڑے پیمانے پر استعمال ہوتی ہیں لیکن فنی تراجم میں ان کا استعمال کہیں زیادہ ہوتا ہے۔ ڈاکٹر رئوف پاریکھ ایک عام لفظ اوراصطلاح کا فرق اس طرح واضح کرتے ہیں کہ:</p>
			<blockquote>
				<p>لفظ ایک تصور کی صوتی علامت ہوتا ہے، اگر لفظ کے تصوری مواد اور علامتی ہیئت کا رشتہ ڈھیلا ڈھالا ہوتا ہے یعنی اس کی دلالت وسیع اور پھیلی ہوتی ہے تو یہ عام قسم کا لفظ ہے۔ اگر تصور اور صوتی اعلام کا رشتہ کسا ہوا ہوتا ہے یعنی دلالت تنگ اور کسی ہوئی ہوتی ہے تو اسے اصطلاح کہتے ہیں۔</p>
			</blockquote>
			<p>اصطلاحوں کے تراجم دراصل ترجمے کی تیسری پرت بناتے ہیں۔ ان سے زبان آماج کے چھوٹے یونٹس؛ الفاظ، علامتوں اور تراکیب کی ابلاغی استعداد میں اضافہ ہو تا ہے اوریہ امر ادبی تراجم کی نسبت علمی اورفنی تراجم میں زیادہ نمایاں ہوتا ہے۔ سائنسی، علمی اور فنی تراجم دوسری زبانوں کے علمی و فنی خزینوں سے کسب فیض کے لیے استعمال ہوتے ہیں جس سے معاملت کی پرت بنتی ہے لیکن ان تراجم سے زبان آماج کو جو فائدہ پہنچتا ہے وہ یہ ہے کہ ایک طرف تو زبان میں نئے الفاظ اور نئی تراکیب کے ساتھ ساتھ نئے الفاظ وضع کرنے کے نئے اصول متعارف ہوتے ہیں یا پرانے اصولوں میں رد و بدل ہوتا ہے دوسرے ان الفاظ یا صوتی علامتوں کے ساتھ تصور کی تنگ یاکسی ہوئی دلالت کے باعث اصطلاحوں پر مشتمل الفاظ عام معنوں میں پامال ہونے سے بچ جاتے ہیں۔</p>
			<heading>شعری ادب کے تراجم</heading>
			<p>شعری تراجم میں کلام کا حُسن صرف اُن زبانوں میں ترجمہ ہوسکتا ہے، جن کے شعری نظام ایک دوسرے سے مماثلت رکھتے ہوں۔ دراصل ہر زبان اپنا ایک منفرد شعری نظام رکھتی ہے جس میں اس کی بحریں، تلازمات، تلمیحات، تشبیہات، استعارے اور دیگر شعری صنعتیں شامل ہوتی ہیں۔ یہ شعری نظام اپنے اندر کسی غیر زبان کے شعری نظام کا پیوند گوارا نہیں کرتا چنانچہ سیموئل جانسن <annotation lang="en">(Samuel Johnson)</annotation> کا یہ کہنا بالکل صحیح ہے کہ ادبی تراجم اور بالخصوص شاعری کے تراجم کا حُسن دوسری زبان میں پوری طرح منتقل نہیں ہوسکتا۔ تاہم اِس کلیے میں یہ استثنیٰ ضرور موجود ہے کہ وہ دو زبانیں جن کے شعری نظام میں مماثلتیںپائی جاتی ہوں، ان کی شاعری کو ایک سے دوسری زبان میں ترجمہ کیا جائے تو وہ ترجمہ گوارا ہو سکتا ہے اس کی مثال کلاسیکی فارسی اور اردو شاعری ہے۔ ڈاکٹر خلیق انجم اس ضمن میںکہتے ہیں کہ:</p>
			<blockquote>
				<p>دونوں زبانوںمیں نہ صرف بحریں مشترک ہیں بلکہ الفاظ، تلازمے، سماجی تصوّرات، تلمیحیں، تشبیہیں اور استعارے بھی مشترک ہیں، اس لیے مترجم کو زیادہ دشواری نہیں ہوتی بلکہ بعض اوقات تو ایک آدھ فعل کا ترجمہ کردینے سے کام بن جاتا ہے مثلاً فارسی کا ایک شعر ہے</p>
			</blockquote>
			<blockquote>
				<annotation lang="fa">
					<verse>
						آلودۂ قطراتِ عرق دیدہ جبیں را
						اختر ز فلک می نگرد روئے زمین را
					</verse>
				</annotation>
			</blockquote>
			<blockquote>
				<p>رفیع سودا نے اس کاترجمہ کچھ یوں کیا ہے کہ</p>
			</blockquote>
			<blockquote>
				<verse>
					آلودۂ قطراتِ عرق دیکھ جبیں کو
					اختر پڑے جھانکے ہیں فلک پر سے زمین کو
				</verse>
			</blockquote>
			<p>دونوں زبانوں کا شعری نظام اگر بہت حد تک مماثل ہو تو بھی ایک مشکل باقی رہ جاتی ہے اور وہ شعرکی معنوی تہہ داری ہے۔ یہ وہ چیز ہے جس کی وجہ سے شارحین ایک ہی شعر کی مختلف شرحیں کرتے ہیں جب کہ دونوں متن کلام سے ہی استدلال کرتے ہیں۔ یہ مسئلہ تفہیم کاہے اور جو زبانیں ایک دوسرے سے جتنی زیادہ مختلف ہوتی ہیں ان کے باہمی تراجم کے مابین یہ مسئلہ اتنا ہی نمایاں ہوتاہے تاہم جن زبانوں کے مابین شعریاتی مماثلت ہوتی ہے ان کے ترجموں میں تفہیم کا مسئلہ شعری جمالیات کی اوٹ میں چھپ جاتا ہے۔</p>
			<heading>نثری ادب کے تراجم</heading>
			<p>شعری تراجم کی نسبت نثری ادبی تراجم میں فن پارے کی جمالیاتی قدر کوبہت حدتک منتقل کیاجاسکتا ہے۔ اردو میں روسی فکشن نگاروں کی تصانیف کے ترجمے ان کی حقیقت پسندی کا کچھ نہ کچھ ذائقہ لے ہی آئے ہیں۔ لیکن تراجم خواہ کتنی ہی بڑی جمالیاتی قدر کے حامل کیوں نہ ہوں دیکھایہ گیا ہے کہ یہ زمانی حد بندیوں کو اس طرح پارنہیں کرسکتے جیسے کہ اصل تخلیقی متن پار کرجاتا ہے۔ چنانچہ جہاں تخلیقی متن صدیوں تک اپنی چاشنی برقرار رکھتا ہے وہیں ترجمہ چند ہی عشروں کے بعد فرسودہ نظر آنے لگتا ہے۔</p>
			<p>نثری ادبی تراجم کے دو معروف طریقے ہیں۔ پہلا طریقہ یہ ہے کہ مترجم اپنے ممکنہ قاری کے ذوق کا خیال رکھتے ہوئے اپنی ثقافت و معاشرت سے ہم آہنگ ہو کر ترجمہ کرے یا زیادہ سے زیادہ یہ ہوکہ زبان آماج والے بھی زبانِ متن میں پیش کیے گئے فن پارے کی کہانی سے آگاہ ہوجائیں۔ ایسے تراجم آزاد تراجم کے نام سے معروف ہیں اور اس ضمن میں سب سے نمایاں ترجمہ ہسپانوی تخلیق ڈان کیخوتیکا اردو ترجمہ ہے جو پنڈت رتن ناتھ سرشار نے کیا تھا۔ اس طرح کے تراجم بالعموم اپنے دور کے مقبول تراجم ہوتے ہیں لیکن یہ بھی اصل تخلیقی متن کی طرح زمانی حد بندیوں کو توڑ نہیں پاتے اور ایک محدود وقت کے بعد فرسودہ ہوجاتے ہیں۔ اس انداز پر گوئٹے کا اعتراض یہ ہے کہ:</p>
			<blockquote>
				<p>ہمارے مترجمین اپنی زبان کے محاورے کا بے حد احترام کرتے ہیں۔ اصل کارناموں کی روح کو گرفت میں لانے سے کہیں زیادہ کسی مترجم کی بنیادی غلطی یہی ہے کہ وہ اپنی زبان کی موجودہ حالت کو برقرار رکھنے پر مصر رہے اور اس کو غیر زبان سے کوئی زوردار اثر قبول نہ کرنے دے، لازم ہے کہ اس (غیر) زبان کی مدد سے اپنی زبان میں وسعت اور گہرائی پیدا کی جائے۔</p>
			</blockquote>
			<p>تخلیقی متن کے ترجمے کے دوسرے طریقے میں متن کو بنیاد بنا کر ترجمہ کیاجاتا ہے اور عُرفِ عام میں اسے پابند ترجمہ کہاجاتا ہے۔ پابند ترجمے میں مترجم متن کے مواد کو اس کی ہیئتی یا عروضی جکڑ بندیوں کے ساتھ دوسری زبان میں منتقل کرنے کی کوشش کرتا ہے لیکن اس عمل کے دوران ترجمے میں وہ جمالیاتی قدر پیدا نہیں ہو پاتی جس سے زبان آماج کے وابستگان مانوس ہوتے ہیں۔</p>
			<p>یہ درست ہے کہ پابند ترجمہ زبان آماج کے وابستگان کے لیے بالعموم بہت کم جمالیاتی قدر رکھتا ہے لیکن نثری ادبی تراجم کے ضمن میں ایک اور اہم بات یہ ہے کہ اگر متن مترجم کی طبیعت سے قبولیت پالے اور وہ جذباتی سطح پر فن پارے سے ہم آہنگ ہوجائے توترجمے میں تخلیقی شان پیدا ہو سکتی ہے۔ ادبیاتِ عالم میں ایسی مثالیں تلاش کی جا سکتی ہیں جن میں ترجمے اصل متن سے بھی بڑھ کر جمالیاتی قدر کے حامل قرار پائے۔ مثال کے طور پر مارسل پروست نے اپنے ناول گُم گشتہ وقت کی تلاش کے انگریزی ترجمے کو اصل فرانسیسی کے متن سے فزوں تر قرار دیا ہے۔اسی طرح لاطینی امریکا کے مشہور ادیب گیبریل گارسیا مارکیز نے اپنے ناول ایک صدی، تنہائی کیکو انگریزی میں پڑھا تو اسے اصل ہسپانوی زبان کی نسبت قابل ترجیح سمجھا۔اسکاٹ مونکریف <annotation lang="en">Charles Kenneth Scott Moncrieff)</annotation> نے پروست کی تحریروں کا جو ترجمہ کیا ہے وہ خودمصنف کی رائے میں اصل سے بہتر ہے۔</p>
			<p>مترجم کے لیے اپنی زبان آماج کے محاورے سے صرف نظر کرنے کی گوئٹے کی تحریک کو محمد حسن عسکری کے نقطۂ نظر سے مزید مہمیز ملتی ہے جو اپنے مضمون ”گر ترجمے سے فائدہ اخفاے حال ہے“ میں آزاد تراجم کے معروف رویے کا حوالہ دیتے ہیں کہ:</p>
			<blockquote>
				<p>اردو والے ترجمے میں بس اتنی بات دیکھتے ہیں کہ روانی اور سلاست ہو اور پڑھتے ہوئے ایسالگے جیسے کتاب اردو میں لکھی گئی ہے۔</p>
			</blockquote>
			<p>یہاں وہ سوتے میں بھی یہ کام کرسکنے کا دعویٰ کرتے ہوئے سوال اٹھاتے ہیں کہ ”اس سے اردو ادب کو کیا فائدہ پہنچا؟“</p>
			<p>عسکری صاحب کے خیال میں اردو کی اسلوبیاتی تحدید کی وجہ یہ ہے کہ اردو میں جملہ فعل پر ختم ہوتا ہے بالخصوص ماضی کے صیغے استعمال کرتے ہوئے تاتھا، تے تھے وغیرہ کی تکرار سے نثر کا آہنگ برباد ہوکر رہ جاتا ہے۔ اور پھر جملہ اگرذرا سا لمبا ہوجائے تو اس میں چار پانچ دفعہ ’کا‘ ’کی‘ ’کے‘ ’کہ‘ آتا ہے جو ایک اور مستقل سردرد ہے۔ یہاں وہ اردو میں رومانیت پسندوں کے ادبی تراجم کے اسلوبیاتی فوائد کو نشان زد کرتے ہوئے اعتراف کرتے ہیں کہ ”انھوںنے آسکروائلڈ <annotation lang="en">Oscar Wilde</annotation> کی سی چستی پیدا کرنے کے لیے فعل کے بغیر جملے لکھنے کا تجربہ کیا اور اس سے اردو کی ابلاغی استعداد میں وسعت آئی کیونکہ کبھی کبھی ’دُم کٹے جملوں‘ کی ضرورت ہوتی ہے۔“</p>
			<p>۱۹۳۶ء کے آس پاس ہونے والے فرانسیسی اور روسی افسانوں کے تراجم سے اردو کی ابلاغی استعداد کو پہنچنے والے فائدے کا حوالہ دیتے ہوئے وہ کہتے ہیں کہ ان سے اردو نثر نے غیر جذباتی بیان اورایک ہی جملے میں کسی چیز کے مختلف اجزا کے نام گنوانے کا طریقہ سیکھااور آج اردو افسانوں میں جوزبان استعمال ہوتی ہے وہ انھی ترجموں کی بدولت وجود میں آئی ہے۔</p>
			<p>عسکری صاحب نے مترجمین کے جن حلقوں کے نام گنوائے ہیں ان میں اور خود عسکری صاحب کے ترجموں میں بنیادی فرق یہ ہے کہ اول الذکر اگراپنے تراجم میں کوئی اسلوبیاتی افادہ زبان متن سے منتقل کرنے میں کامیاب ہوگئے تو یہ کام سراسر لاشعوری طور پر ہوا۔ عسکری صاحب کے ہاں زبان متن کے اسلوبیاتی خصائص اردو میں منتقل کرنے کا شعوری اہتمام ایسا رویہ ہے جو اردو میں دوسری مرتبہ اس بلند آہنگی کے ساتھ نظر آتا ہے۔ عسکری صاحب نے اپنے تراجم کے دوران اسلوب کو منتقل کرنے کے حوالے سے اپنی نارسائیوں کامفصل اظہار کیا ہے تاہم ان کی ستارہ یابادبان سے کوئی چار برس قبل یہی احساس ہمیںایک اور مترجم جمیل جالبی کے ہاں ہلکے سروں میں نظر آتا ہے۔ ایلیٹ کے مضامین کا پہلاایڈیشن ۱۹۵۹ء میں منظرعام پر آیا تھا۔ اس کے پیش لفظ میں ترجمے کے حوالے سے اپنے نظریات کو یوں بیان کرتے ہیںکہ:</p>
			<blockquote>
				<p>ترجمے کے ذریعے زبان ایک نئے مزاج سے آشنا ہوکر پھیلتی اور بڑھتی ہے۔ نئے لہجے اور جملوںکی نئی ساخت کو اپنے مزاج میں جذب کرکے اظہار کی نئی قوتوں سے متعارف ہوتی ہے۔ ترجمے کی اہمیت یہی ہے کہ ایک طرف تو اس کے ذریعے نئے خیالات زبان میں داخل ہوتے ہیں جس سے ذہنی جذب و قبول کا سلسلہ جاری رہتاہے۔ دوسرے زبان کی قوت اظہار میں نئے امکانات پیداہونے لگتے ہیں اور وہ زبان بھی سنجیدہ خیالات کے بیان پر قدرت حاصل کرکے احساس و خیال کی نئی نئی تصویریں ابھارنے کی اہل ہوجاتی ہے ……… ترجمہ اس طور سے کیا جائے کہ اس میں مصنف کے لہجے کی کھٹک بھی باقی رہے، اپنی زبان کامزاج بھی باقی رہے اور ترجمہ اصل متن کے بالکل مطابق ہو۔ ترجمے کی یہ شکل سب سے زیادہ مشکل ہے۔ ایسے ترجمے سے زبان کے بیان کو ایک فائدہ تویہ پہنچتا ہے کہ زبان کے ہاتھ بیان کا ایک نیا سانچہ آجاتاہے، دوسرے جملوں کی ساخت ایک نئی شکل اختیار کرکے اپنی زبان کے اظہار کے سانچوں کو وسیع تر کر دیتی ہے۔</p>
			</blockquote>
			<p>عسکری صاحب کے تراجم کا موضوع ’افسانوی ادب‘ ہے جب کہ جالبی صاحب کے بیشتر تراجم کا تعلق ’تنقید‘ سے ہے لیکن اس کے باوجود ترجمے کے حوالے سے دونوں اساتذہ کے نقطۂ نظر میں حیران کن مماثلت پائی جاتی ہے۔ دونوں نے تراجم کے حوالے سے اپنے تجربات میں اپنی نارسائیوں کا اعتراف کیا ہے۔ دونوں نے اعجاز فن کو عجز فن کے اظہارسے متوازن کیا ہے۔ لیکن عجز فن کایہ احساس ایک منفرد بصیرت کا زائیدہ ہے۔ دراصل ان دونوں نابغہ روزگار شخصیات نے مترجم کو روایتی سہل انگاری سے ہٹا کر ایک عظیم الشان، جامع اور مترفع منصب عطاکیا۔ چنانچہ جب وہ اپنے وضع کردہ اس معیار پر اپنے آپ کو پرکھتے ہیں تو وہ اپنے آپ کو کچھ کم پاتے ہیں۔ یہ اور بات ہے کہ کوئی تیسرا دور دور تک اس منصب کے قریب نہیں ہے۔ عسکری اور جالبی پیچیدہ متون کے ترجمے میں جس چیز کو منتقل کرنے کی جانب اشارہ کررہے ہیں وہ متن کی ’ماورائے معاملت‘ <annotation lang="en">meta supposition</annotation> ایسی نفیس اور لطیف ترین پرت ہے جسے کسی فن پارے کاآہنگ یا اسلوب قرار دیاجاسکتا ہے۔ اصطلاح میں اسے ہی نقل کلام کہاجائے گا۔ اگرچہ ہم کسی دوسری زبان کے فن پارے کے آہنگ یا اسلوب کو مکمل طور پر شاید کبھی بھی زبان آماج میں منتقل نہیں کرسکتے لیکن ترجمے سے پہلے اس ادراک کی بدولت کسی بھی خاص فن پارے کے کچھ اجزا تو زبان آماج میں منتقل کیے ہی جاسکتے ہیں جو اس شعوری ادراک کی عدم موجودگی میں شاید اس مقدار میں بھی منتقل نہ ہوسکیں۔ بقول ڈاکٹر سجاد باقررضوی کے:</p>
			<blockquote>
				<p>افسانوی ادب کے ترجمے کی بات اور ہے۔ ایسی صورت میں دو تہذیبیں ایک دوسرے کے مدمقابل ہوتی ہیں۔ ایک تہذیبی سانچے کو دوسرے تہذیبی سانچے میں منتقل کرنا ہوتا ہے۔ ویسے تو ہر زبان کا ہر لفظ اپنی تہذیب کا نمائندہ ہوتا ہے۔ لفظوں کو آپس میں جوڑنے سے جملے کی ساخت بنتی ہے۔ ہر جملے کا ایک آہنگ ہوتا ہے۔ پھرجملے آپس میں مل کر اسلوب کی نشاندہی کرتے ہیں۔ پھر یہ بھی ضروری ہے کہ پورے افسانے یا ناول میں ایک فضاکی تعمیر ہوتی ہے لہٰذا افسانوی ادب کے ترجموں میں ترجمہ محض لفظ کا نہیں ہوتا۔ جملوں کی ساخت اور آہنگ نیز اسلوب کی بنت کا بھی خیال رکھنا پڑ تا ہے پھر اسے اپنی زبان میں منتقل کرنا ہوتا ہے۔ آخری اہم بات یہ ہے کہ افسانے یا ناول کی تہذیبی فضاکے پیش نظر ایسی لفظیات سے کام لینا پڑتا ہے جو ترجموں میں پوری فضا کو منتقل کر سکے۔</p>
			</blockquote>
			<p>ترجمے کے عمل میں متن کی یہ ماورائے معاملت پرت بہت آہستگی لیکن پائیدار طریقے سے اپنا اظہارکرتی ہے۔ یہ نئے نئے ذائقوں سے آشنا کرکے نئے ذوق کی تشکیل کرتی ہے اور پرانی جمالیاتی اقدار میں غیر محسوس طور پر تغیر وتبدل کاسبب بنتی ہے۔ مرزا حامد بیگ جب یہ کہتے ہیں کہ:</p>
			<blockquote>
				<p>اردو ادب میں تذکرے کی جگہ تنقید، داستان اور تمثیل کی جگہ ناول، رہس اور نوٹنکی کی جگہ ڈراما اور کہا نی کی جگہ افسانے جیسی جدید اصناف نے لے لی اور ادبیاتِ عالم کے ساتھ قدم بہ قدم چلنے کا خواب ہم نے پہلی بار دیکھا۔ یہ محض ہیئت کی سطح پر ہی تبدیلیاں نہ تھیں بلکہ مضمون کے ساتھ ادبی رویے کی تبدیلیاں بھی تھیں اور قدامت پسندی کی زنجیروں سے آزاد ہوکرنئے زمانے میں سانس لینے کا جتن بھی تھا۔</p>
			</blockquote>
			<p>تو دراصل وہ ترجمے کی اسی ماورائے معاملت پرت کی بابت ہی بات کر رہے ہوتے ہیں۔ ترجمے کے ابتدائی دور کو ہم ذوق پروری کے ابتدائی دور کی رعایت دے سکتے ہیں۔ اس وقت کے مترجم کے سامنے ترجمے کی اعلیٰ مثالیں موجود نہیں تھیں چنانچہ اس دور میں جو ترجمے ہوئے انھیں آج دیکھنے میں ہمیں بدسلیقگی کا احساس ہوسکتا ہے۔ مثلاً میکنزی <annotation lang="en">(Donald Mackenzie Wallace)</annotation> نے مسز مشروم <annotation lang="en">(Mrs. Mushroom)</annotation> کی ذات کے حوالے سے ہندوستانیوں کا خوب مضحکہ اڑایا اور رتن ناتھ سرشار نے اس حقیقت سے ناواقفیت (اور غالباًصرف ہندوستانیوں کے تذکرے کے محرک) کی وجہ سے اس کی ایک کتاب اعمال نامہ روس کا ترجمہ کیا۔ مرزاحامد بیگ کے بقول اس دور کے ترجموں کا نقص یہ ہے کہ ”وہ مستند اور اہم کتابوں کے ترجمے نہیں تھے۔“ جس کے ہاتھ جو متن لگا وہ لے دوڑا، ایک ایک متن کے کئی کئی بار ترجمے ہوئے اور مترجمین نے اصل متن سے رجوع تک نہیں کیا۔ لیکن یہاں یہ ذہن نشین رہے کہ یہ اردو کا مغربی ادب کے تراجم سے پہلا تعارف تھا چنانچہ لندن کے بازاروں میں جمن حلوائی کی موجودگی پر ہمیں زیادہ چیں بہ جبیں نہیں ہونا چاہیے۔</p>
			<p>سرسید کی تحریک کے دوران کیے گئے تراجم نے پہلی مرتبہ مقامی نظریہ سازی <annotation lang="en">(indigenous theorization)</annotation> کی چنگاری روشن کی (جو بدقسمتی سے ’پیرویِ مغرب‘ کے بوجھ تلے دب کر جلد ہی خاکستر ہوگئی) ۔</p>
			<p>اس تحریک کی دوسری عطا انفس سے آفاق کی جانب رجوع کرنے کا رویہ تھا۔ یہ دوسرا رویہ ایک زیریں لہر کے طورپر ہمیشہ ہمیشہ کے لیے اردو ادب کاحصہ ہوگیا۔ مقامی نظریہ سازی کا نقطۂ عروج اقبال کی طبع زاد شاعری ہے جب کہ خود اقبال نے جوتراجم کیے ہیں ان میں انفس پر آفاق کو ترجیح دینے کی دوسری زیریں لہرکوبرتا۔</p>
			<p>اسی عرصے میں ترجمے کے ضمن میں ایک اورزبردست اختراعی شخصیت روایت سے کٹ کر اسی طرح اپنی الگ راہ بنانے میںمصروف تھی جیسے اردو شاعری کے کلاسیکی دور میں نظیر اکبر آبادی نے بالکل الگ راستہ اپنایا تھا۔ یہ شخصیت مرزا ہادی رسوا کی تھی جنھوں نے ماری کوریلی <annotation lang="en">(Marie Corelli)</annotation> کے پانچ جاسوسی ناولوں کو خونی بھید، خونی جورو، خونی مصور اور بہرام کی رہائیکے نام سے، ۱۸۶۸ء تک طبع کرا دیاتھا۔ یہ اثر پذیری پھر ظفر عمرسے ہوتی ہوئی ابن صفی کے اوج تک پہنچی۔</p>
			<p>عبدالحلیم شرر نے خوبیِ قسمت کے نام سے جوناول لکھا اسے انگریزی ادب سے ترجمہ قرار دیاجاتا ہے۔ مرزا حامد بیگ کے مطابق ”ان کے تاریخی ناولوں کی تمام ترعمارت سروالٹر اسکاٹ اور رچرڈسن کی بنیادوں پر کھڑی ہے۔“ تاریخی ناولوں کے تراجم کی یہ روایت عزیز احمد کے ہاں متشکل ہوئی جنھوں نے ہیرالڈ لیمب کے تراجم کیے اور بعدازاںاسی روایت کی کوکھ سے اردو کے وہ بہت سے ناول نکلے جن میں کئی کئی صدیوں اور ہزاریوں کو موضوع بنایا گیا۔</p>
			<p>جمال پرستوں کی عمومی عطاکا تذکرہ پچھلے صفحات پر عسکری صاحب کے رشحات کے ضمن میں ہوچکا ہے۔ ان مترجمین میں معروف نام مولانا حامد علی خاں، لطیف الدین احمد، جلیل قدوائی، مجنوں گورکھپوری اور خواجہ منظور حسین شامل ہیں۔ آزاد تلازمہ خیال اور تحیر کی تکنیک کے استعمال کا تعارف ایڈگر ایلن پو کی تحریروں کے تراجم سے ہوا اس ضمن میں حجاب امتیاز علی، مسز عبدالقادر اور مجنوں گورکھپوری کے نام اہم ہیں۔ روسی نثری ادب کی کاٹ دار اور بے مہرحقیقت پسندی اور فرانسیسی نثری ادب میں اذیت پسندی کی سرحدوں کو چھوتی ہوئی حقیقت پسندی نے ایک خاص اسلوبیاتی شاہکار جنم دیا۔ اس شاہکار کو ہم منٹو کے نام سے جانتے ہیں جس کی تحریروںپر چیخوف، موپساں اور ٹالسٹائی کے اثرات واضح ہیں۔ علامت نگاری معروف مغربی مصنفین کی تحریروں کا ایک وصف ہے جو مترجمین کے توسط سے ہم تک پہنچااوراس تکنیک کو بعدازاں غلام عباس، انور سجاد اور انتظار حسین نے چابکدستی سے برتا۔ افسانوں کے تراجم سے اردو میں افسانوں کی طبع زاد روایت بھی مستحکم ہوئی۔ اردو میں معاصر ادبی تراجم کے حوالے سے دیکھاجائے توہسپانوی ادب سے بالواسطہ تراجم اپنی مخصوص طلسماتی فضا کے ساتھ پابلونرودا کی نظموں، اور حال ہی میں آنجہانی ہونے والے گبریل گارسیا مارکیز <annotation lang="en">(Paulo Coelho)</annotation> کے علاوہ پائلو کولہیو <annotation lang="en">(Paulo Coelho)</annotation> کے تراجم کو بہت مقبولیت حاصل ہوئی ہے۔</p>
			<p>حامد بیگ اردو میں ادبی تراجم کی ابلاغی عطا کے حوالے سے یوں رقم طراز ہیں:</p>
			<blockquote>
				<p>اردو میں مغربی زبانوں سے تراجم کا جائزہ اس بات کو ثابت کرتا ہے کہ اردو زبان و ادب کی وسعت اور گہرائی اور گیرائی میں اخذو ترجمے کا خاصا اہم کردار رہا ہے۔ مثلاً یہ کہ ادبی تراجم نے نئے اسالیب بیان کو جنم دیا، نئے طرز احساس کو ابھارا، پیرایۂ بیان میں صلابت، متانت اور استدلال پیدا کیا اور پیرایۂ اظہار کے نئے نئے سانچے فراہم کیے۔ نیز یہ کہ نئی نئی اصناف سے آشنا ہی نہیں کیا بلکہ ان اصناف کو فنی وقار بھی بخشا۔</p>
			</blockquote>
			<heading>مشینی تراجم</heading>
			<p>چونکہ ”تراجم انفرادی شوق اورشخصی سعی سے آگے بڑھ کر ٹیکنالوجی کے دور میں داخل ہوچکے ہیں یعنی کمپیوٹر کے ذریعے تراجم کیے جارہے ہیں“ اس لیے یہاں مشینی ترجمے کا تذکرہ بے محل نہ ہوگا جس میں کمپیوٹر کی یاداشتوںکو استعمال کرتے ہوئے ایک زبان کی معاملت کو دوسری زبان میں منتقل کرنے کی کوشش کی جاتی ہے۔ ایسی ایک نمایاںکوشش گوگل کاآن لائن ٹرانسلیشن سافٹ ویئر ہے لیکن دیگر زبانوںسے اردو میںتراجم خاصے ناپختہ اور بے ڈھب ہوتے ہیں۔ اس کی ایک وجہ شاید یہ بھی ہے کہ ابھی اردو نے انٹرنیٹ پر بھرپور طریقے سے اپنااظہار نہیں کیا۔ اس کے مقابل فارسی اور عربی کہیں آگے نکل چکی ہیں۔ دوسری وجہ یہ ہے کہ چونکہ اس کی ایجاد مغرب میں ہوئی ہے لہٰذااس میں مغرب کی لسانی اور کسی حدتک تہذیبی قدروں کا خیال رکھا گیا ہے نتیجتاً مختلف مغربی زبانوں کے باہمی تراجم کا معیار کہیں زیادہ بہتر ہے۔ دیگر زبانوں سے اردو میں، اردو سے دیگر زبانوں میں تراجم کے لیے گوگل کو ابھی بہت سی اردوسیکھنا ہوگی۔ ایسی ہی ایک کوشش مائیکروسافٹ کا ’بنگ ٹرانسلیٹر‘ <annotation lang="en">(bing translator)</annotation> بھی ہے جس کے بارے میں کمپنی کا دعویٰ ہے کہ ایک عشرے کی تحقیق پر مبنی یہ ’مشینی مترجم‘ زیادہ لچک کا حامل ہے اور یہ زیادہ بہتر طور پر خود کار طریقے سے ’سیکھ‘ کر روانی سے ترجمہ کر سکتا ہے۔ ہمارے تجربے میں آیا ہے کہ اردو بول چال کے حوالے سے مشینی تراجم بہتر طور پر معاملت کو منتقل کر سکتے ہیں لیکن علمی اور تحریری معاملت ابھی بہت دور کی بات ہے۔ دونوں پلیٹ فارمز کے مشینی تراجم کا جائزہ لینے سے ایک اور اہم بات یہ سامنے آتی ہے کہ جہاں اردو سے انگریزی میں تراجم کا معیار کافی خراب ہے وہیںانگریزی سے اردو میں تراجم نسبتاً زیادہ بہتر ہیں۔ یہ کیفیت اردو سے انگریزی اورانگریزی سے اردو میںتراجم کی سرگرمی کے براہ راست متناسب ہے۔ مزید برآں پیچیدہ ادبی متون کی ماوراے معاملت پرت تو ایک طرف یہ مشینی تراجم موزوں حد تک معاملت (اداے مطلب) کی پرت کی منتقلی کے اہل بھی نہیں ہیں۔</p>
			<heading>تلخیص</heading>
			<p>کسی بھی زبان کی ابلاغی استعداد کے فروغ میں ترجمے کی مختلف روایتوں کا اہم کردار ہے۔ ترجمے کی بدولت ہی مختلف زبانوں، ادبیات، تہذیبوں، روایتوں اور ثقافتوں میں لین دین ہوتاہے۔ اردو کی ابلاغی استعداد کی وسعت اور فروغ میں بھی ترجمے کانمایاں کردار ہے لیکن بدقسمتی سے اردو میں ترجمے کی سرگرمی کے سائنسی اور مفصل جائزوں کی کمی رہی ہے حال آنکہ ان جائزوں سے ان مقامات کی نشاندہی ممکن ہوسکتی تھی جن سے مترجم کو شعوری طورپر بچ کرگذرنا چاہیے۔ اس مضمون کا مقصود ترجمے کے عمل کے انھی نمایاں پہلوئوں کو روشنی میں لا کر مترجم کی سعی میں اس کی معاونت کرنا ہے۔</p>
		</section>
	</body>
</document>